
[p. 105]
siddhapramāṇabhāvasya dharmē vēdasya sarvaśaḥ |
vidhyarthavādamantrāṇāmupayōgō ’dhunōcyatē ||

sāmānyataḥ prāmāṇyē siddhē ’dhunā vibhajya viniyōgaḥ pratipādyatē | avadhr̥taprāmāṇyasya vā vēdasyēdānīṁ samastasya vidhyarthavādamantranāmadhēyātmakasya yathāvibhāgaṁ dharmaṁ pratyupayōgaḥ pratipādyatē | tatra pūrvapakṣavādyabhiprāyaḥ | cōdanālakṣaṇō ’rthō dharma ityupakramāttasya jñānamupadēśa iti parāmarśātadbhūtānāṁ kriyārthēna samāmnāya ityupasaṁhārādvidhipratiṣēdhayōrēva prāmāṇyaṁ pratipāditaṁ, na ca tadvayatiriktaśabdagamyatvaṁ dharmādharmayōḥ, nāpyanadhigatārthabōdhanaṁ muktvā ’nyaḥ śabdasya vyāpārō ’stītyuktamēva | ataśca yāvantyēva sādhyasādhanētikartavyatāvācitvēna vidhipratiṣēdhāntargatāni tēṣāṁ bhavatu prāmāṇyaṁ yāni tvatiriktarthānyarthavādamantranāmadhēyānupātīni sō ’rōdīdiṣē tvōrjē tvōdbhidētyēvamādīni tāni satyapyapauruṣēyatvē ’rthābhidhānasāmarthyē ca dharmādharmayōrapramāṇamatadarthatvāt | yathāśrutagr̥hītānāṁ tāvatpratītyanuṁpalabdhēḥ prasiddhamēvātadarthatvam | atha kayācicchabdavr̥ttyā tādarthyaṁ kalpyēta, ēvamapi vyavasthāhētvabhāvānna dharmādharmayōravadhāraṇaṁ syāt | yadēva hi vākyaṁ gr̥hītaṁ tadēvādhyāhāravipariṇāmādibhiryathēṣṭaṁ kalpayituṁ śakyatē | tadyathā sō ’rōdīdityēvamēva tāvadvākyaṁ viśiṣṭapuruṣācaritōpanyāsadvārā rōdanakartavyatāparam | atha vā mahatā
[p. 106]
mapyēvaṁvidhāḥ pramādāḥ saṁbhavanti, tasmātprayatnēna varjayitavyamiti | atō vidhipratiṣēdhayōrasphuṭatvāddharmādharmatvēna nirṇayē śaktyabhāvaḥ | śāstradr̥ṣṭavirōdhādayaśca sthitā ēva | yattu bhūtānvākhyānamātraṁ yathāvasthitaiḥ pratipādyatē tatra yadyapi satyatvamastyēva tathāpi na tēna prayōjanamityānarthakyam | api ca | dhūma ēvāgnērdivētyādīnāṁ svārthē ’pyaprāmāṇyaṁ vakṣyatē | vidhyēkavākyatvavaśēnaiva tēṣāṁ rūpabhaṅgaḥ kriyatē | na ca tasyāpi kiṁcitpramāṇamasti | bhinnairapi hi taiḥ kiṁcitpratipādayituṁ śakyamēva | na ca tatpratipādayatāṁ niṣprayōjanatētyavijñāyamānaprayōjanavadarthāntarakalpanā śakyā | na hi lōṣṭaṁ paśyatastaddarśanaṁ niṣprayōjanamiti suvarṇadarśanatā kalpyatē | sarvāṇyēva ca pramāṇānyupayujyamānamanupayujyamānaṁ vā ’rthamātmagōcaratāpannaṁ gamayanti | tēnaiva caiṣāṁ hānōpādānōpēkṣābuddhayaḥ phalatvēna varṇyantē | anyathā hyupādānamēvaikaṁ phalaṁ syāt | api ca pramāṇōtpattyuttarakālaṁ prayōjanavattvamaprayōjanavattvaṁ vā vijñāyatē na tu tadvaśēna pramāṇōdbhūtiḥ | tasmādyō yadrūpō ’rthaḥ pratīyatē sa tathaiva prayōjanavattvamaprayōjanavattvaṁ vā pratipadyatē | na hi prayōjanavadēva pramātavyamiti kaścinniyamahēturasti | yatrāpi tāvatsvādhīnaḥ pramāṇaviniyōgastatrāpyētaddurlabhaṁ kimutābuddhipūrvanityāvasthitavēdōtthāpitajñānagrāhyē | na ca vēdasya prayōjanavadarthābhidhānaśaktiḥ prathamamavadhr̥tā | ayamēva hi parīkṣākālō vartatē kīdr̥śaṁ punarbravītīti | tacca viditvā yathānurūpamanuṣṭhātuṁ kṣamā vayaṁ na tu vēdaṁ paryanuyōktuṁ kimayaṁ niṣprayōjanamabhidadhāti tadvā ’bhidadhatkimarthaṁ prayatnēna dhāryata iti | sarvapuruṣāṇāṁ kēvalaṁ pratipattr̥tvēna pāratanvyādvēdagrahaṇōttarakālaṁ ca parīkṣāvasarāt | na hyanadhītavēda ēvādau parīkṣituṁ kṣamaḥ | paścātparīkṣamāṇasya tu nābuddhipūrvanirvr̥ttamadhyayanaṁ prakaraṇagatanyāyēna niścayahēturbhavati | tasmādyathaivāgnihōtrādivākyānāṁ gamyamānaprayōjanavattvādānarthakyaṁ niṣpramāṇakamiti nāśrīyatē tathaivaiṣāṁ prayōjanavattvaṁ nāśrayitavyam | na hi yathāvagatāmyupagamādanyatkici
[p. 107]
tsādhīyaḥ parīkṣakāṇām | yō ’pi ca klēśēna stutinindātmakō ’rthaḥ kalpyēta sa bhāvanayāṁ ’śatrayānantaḥpātitvānna gr̥hyatē | tayā cāgr̥hītaṁ na vidhipratiṣēdhāvāśrayataḥ | tadanāśritaṁ ca dūrē puruṣārthādbhavatīti | api caivaṁvidhēṣu stutinindākalpanāyāmitarētarāśrayaprasaṅgaḥ | stutinindātmakatvēnaiva hyēkavākyatā tayā cānunmīlitastutinindōtprēkṣāśrayaṇam | na cānyataramūlaprasiddhirastiṁ yatō vyavatiṣṭhēta | tasmātpr̥thagavasthitānāṁ dr̥ṣṭatvādānarthakyamēvōpapannataramiti |sa ēṣa vākyaikadēśasyēti | vidhyuddēśātiriktasya siddhāntābhiprāyēṇaikadēśatvaṁ na tu pūrvapakṣē, bhinnavākyatvābhyupagamāt | atha vā vākyānāṁ madhya ēkadēśākṣēpaḥ katipayānāmityarthaḥ | tatra yāni tāvatkēvalavidhiyuktāni tēṣu naivāśaṅkā | yānyapi liṅādimanti prāgarthavādēbhyō vidhisamarthāni taiḥ saṁyujyārthāntarē stutistutyasaṁbandhē vartantē tēṣāmarthavādābhāvē tanmātramēva hīyatē na tu vidhitvēna puruṣārthatā ’pi | yāni tu vartamānāpadēśayuktāni stutinirapēkṣavidhyasamarthāni yathā “yasya khādiraḥ sruvō bhavati sa cchandasāmēva rasēnāvadyati” ityēvamādīni tānyēkadēśadvārēṇa samastānyākṣipyantē || 1 ||

vāṅmanasayōrvidyamānamavidyamānaṁ vā stēyānr̥tavadanamucyamānaṁ dharmē svārthē ’pi vā na prāmāṇyaṁ pratipadyatē | atha tvadhyāhārādibhirēvaṁ kalpyēta vāṅmanasayōḥ sarvaśarīrēṣu cēṣṭāḥ prati prādhānyāditarabhūtēndriyairapi taccaritamanuvartitavyamiti | tataḥ śāstravirōdhaḥ | tatraitatsyāt | vihitapratiṣiddhatvātṣōḍaśyādivadvikalpa iti | itarastu kalpanīyakḷptatvēna vaiṣamyamāha | nanu cātyantadurbalō ’pi vidhistadadhīnātmalābhēna pratiṣēdhēna tulyabalō bhavatīti “pratiṣēdhaḥ pradēśē ’nārabhya vidhānē ca” ityatra vakṣyatē | satyam | yasya śāstramantarēṇāprāptirasti tatraitadēvam | yatpunararthaprāptaṁ niṣidhyatē tatra vidhyanabhyanujñayaiva labdhātmānaḥ pratiṣēdhā balīyāṁsō bhavantīti tatraiva vakṣyatē ’rthaprāptavaditi cēditi | stēyānr̥tavādayōśca vinaiva śāstrēṇa pravr̥ttayōrvidhinirapēkṣō ’vasthitaḥ pratiṣēdha iti kalpyaṁ vidhiṁ bādhatē |
[p. 108]
tasmādānarthakyam | ataḥ paraṁ svārthē naivānarthakyaṁ pratipādayati | rātriṁdivaṁ dhūmārciṣōrapi darśanāt “dhūma ēvārcirēvēti” caitadadvayamapi pratyakṣavirōdhādavadhāraṇaṁ na saṁbhavati | atha vā yadanēna pratipādyatē divā ’gnirādityamanupraviśati rātrāvādityamiti tadavadhāraṇaṁ nōpapadyatē | pūrvōktasya hētōrasiddhatvāt | tataścāgnisūryayōrnaktaṁdivaṁ vyavasthitajyōtiṣṭavapratipādanāya stutirapyasatyatvānnāvakalpata ityēṣā vā ’navadhāraṇā | atha vā sūryō jyōtiriti prātarayaṁ mantrō ’gnirjyōtirityēṣa sāyamityēṣā mantrayōravadhāraṇā na sidhyati | atha vā samastō vēdaḥ pramāṇamityēṣā ’vadhāraṇā na sidhyatītyabhiprāyaḥ | śāstravirōdhō dr̥ṣṭavirōdhadvayaṁ punaḥ śāstradr̥ṣṭavirōdha iti yat, sadr̥śanyāyāni santi kramabhēdēna cōdyatē tatparihārasūtrakramabhēdānurōdhēna | na caitadvidma ityārṣēyavaraṇaśēṣō ’bhimataḥ | sa cāyaṁ kriyātatsaṁbandhyanabhidhānāttadviṣayatvēnāpramāṇam | na hi brāhmaṇatvājñānasaṁdēhaviparyayāḥ kēnacidaṁśēna karmaṇyupayujyantē | na ca pratyakṣaviruddhā stutiḥ saṁbhavati | na ca svatantrabrāhmaṇatvājñānapratipādanēna prāmāṇyam | kathaṁ punarayaṁ dr̥ṣṭavirōdhō yadā samānākārēṣu piṇḍēṣu brāhmaṇatvādivibhāgaḥ śāstrēṇaiva niścīyatē | nāyaṁ śāstraviṣayō lōkaprasiddhatvādavr̥kṣatvādivat | kathaṁ punaridaṁ lōkasya prasiddham | pratyakṣēṇēti brūmaḥ | kasmātpunarmātāpitr̥saṁbandhānabhijñāścakṣuḥsaṁnikr̥ṣṭēṣu manuṣyēṣvanākhyātaṁ na pratipadyantē | śaktyabhāvāt | yathā vr̥kṣatvaṁ prāgabhidhānavyutpattēḥ | naitattulyaṁ vr̥kṣatvaṁ prāgabhidhāyakavyāpārājjātyantaravyavacchinnaṁ svavyaktiṣvanugataṁ śākhādimadrūpēṇa dr̥śyatē | na tu brāhmaṇatvam | api ca vyutpannaśabdō ’pi nimittāntarādr̥tē naiva pratipadyatē | na cōpavītādhyayanādi nimittam | varṇatrayasādhāraṇatvāt | adhyāpanādyapi bhinnācārakṣatriyavaiśyapratiyōgitvātsaṁdigdham | sarvaṁ ca duṣṭaśūdrēṣu sabhāvyamāna
[p. 109]
tvādaniścitam | yastvavicāritasiddhamēva pratipadyēta sa śuktikāmapi rajataṁ manyamānaḥ krīṇīyāt | naiṣa dōṣaḥ | kvaciddhi kācijjātigrahaṇa itikartavyatā bhavatīti varṇitamētat | tēna yathaivālōkēndriyānēkapiṇḍānusyūtiśabdasmaraṇavyaktimahattvasaṁnikarṣākāraviśēṣādayō ’nyajātigrahaṇē kāraṇaṁ tathaivātrōtpādakajātismaraṇam | ayaṁ cōtpādyōtpādakasaṁbandhō māturēva pratyakṣō ’nyēṣāṁ tvanumānāptōpadēśādyavagataḥ kāraṇaṁ bhavati | na cāvaśyaṁ pratyakṣāvagatamēva pratyakṣanimittaṁ bhavati cakṣurādarēnavagatasyāpi nimittatvadarśanāt | āntarālikasmr̥tivyavahitamapi cēndriyasaṁbandhānusāri pratyakṣamityētatsādhitam | na ca yatsahasā sarvasya pratyakṣaṁ na bhavati tannipuṇatō ’pi paśyatāṁ na pratyakṣamityētadapyuktamēva | stryaparādhāttu durjñānō ’yaṁ saṁbandha iti svayamēva vakṣyati | na ca tāvanmātrēṇa pratyakṣatā hīyatē | na hi yadgiriśr̥ṅgamāruhya gr̥hyatē tadapratyakṣam | na ca strīṇāṁ kvacidvayabhicāradarśanātsarvatraiva kalpanā yuktā | lōkaviruddhānumānāsaṁbhavāt | viśiṣṭēna hi prayatnēna mahākulīnāḥ parirakṣantyātmānamanēnaiva hētunā rājabhirbrāhmaṇaiśca svapitr̥pitāmahādipāramparyāvismaraṇārthaṁ samūhalēkhyāni pravartitāni | tathā ca pratikulaṁ guṇadōṣasmaraṇāttadanurūpāḥ pravr̥ttinivr̥ttayō dr̥śyantē | na ca bhartr̥vyatirēkakr̥tēna varṇasaṁkarō ’parādhēna jāyatē | dr̥śyatē hyaparādhinīmāmapi svabhartr̥nimittaḥ prasavaḥ | tadaparādhanimittastu tāsāmaśubhaphalōpabhōgō bhavēnnatvapatyānāṁ varṇasaṁkaraḥ | na ca niyōgatō varṇāntarairēva saha pramādaḥ | savarṇēna cōtpāditasya naiva varṇāntaratvāpattiḥ | saṁkarajātānāmapi ca punarutkarṣāpakarṣābhyāṁ saptamē pañcamē vā ’nyataravarṇāpattiḥ smaryatē | tatra tvētāvanmātramāgamikaṁ pratyētavyam | na hyayaṁ puruṣēyattāniyamō laukikapramāṇagamyaḥ | tasmātsatyapi sārūpyē yathā kēnacinnimittēna strīpuṁskōkilādivibhāgajñānaṁ tathaiva darśanasmaraṇapāramparyānugr̥hītapratyakṣagamyāni brāhmaṇatvādīnīti bhavatyajñānavacanasya pratyakṣavirōdhaḥ | yēṣāmapyācāranimittā brāhmaṇatvādayastēṣāmapi dr̥ṣṭavirōdhastāvadastyēva na tvācāranimittavarṇavibhāgē pramāṇaṁ kiṁcit | siddhānāṁ hi brāhmaṇādīnāmācārā vidhīyantē, tatrētarētarāśrayatā bhavēt | brāhmaṇādīnāmācārastadvaśēna brāhmaṇādaya iti | sa ēva śubhācārakālē brāhmaṇaḥ punaraśubhācārakālē śūdra ityanavasthitatvam | tathaikēnaiva prayatnēna parapīḍānugrahādi kurvatāṁ yugapadbrāhmaṇatvābrāhmaṇatvavirōdhaḥ | ētābhirupapattibhistvayaṁ pratipādyatē | na tapaādīnāṁ
[p. 110]
samudāyō brāhmaṇyam | na tajjanitaḥ saṁskāraḥ | na tadabhivayaṅgyā jātiḥ | kiṁ tarhi mātāpitr̥jātijñānāmivyaṅgyā pratyakṣasamadhigamyā | tasmātpūrvēṇaiva nyāyēna varṇavibhāgē vyavasthitē māsēna śūdrībhavatītyēvamādīni karmanindāvacanānyatha vā varṇatrayakarmahānipratipādanārthānīti vaktavyam | pūrvavaccātrāpi kḷptatvātpratyakṣasya kalpyēnājñānavidhinā saha vikalpō na saṁbhavati | api ca tatrānuṣṭhānātmakatvādbhavēdapi na tvatra vasturūpāṇāmaikātmyēnāvikalpyatvāt | kō hi tadvēdēti pūrvavadēvājñānasaṁśayaviparyayāṇāmanaupayikatvādānarthakyam | niścitavēdaprāmāṇyaiśca traividyavr̥ddhairvijñāyamānatvātsvārthē ’pyānarthakyam | vikalpābhāvaścānantarōktavat || 2 ||

yadi tāvadgargatrirātrabrāhmaṇavēdānumantraṇajñānakālē vidyamānayōrēva mukhaśōbhāvājijanmanōḥ saṁkīrtanaṁ na dharmaṁ prati pramāṇam | atha tvavidyamānayōstataḥ svārthē ’pi | vartamānāpadēśācca pratyakṣānupalabdhivirōdhaḥ, karmānuṣṭhānayōgyapuruṣakaraṇādvidyāsaṁskārasya dīkṣitatīrthasnānādivannirākāṅkṣatvātphalavidhitvaṁ nirākariṣyatē | paunaruktyāttarhyatra na vicārayitavyamata āha tēna phalavidhitvānnirākr̥tasyēhānarthakyārthavādatvavicāra iti | stutyarthatā ’pi cāsatyasya nāstīti vyavasthitamēva || 3 ||

anantarēṇaiva pūrṇāhutyādiphalavacanāni vyākhyātāni vidhitvābhyupētyavādēna tu dōṣā
[p. 111]
ntaramabhidhīyatē | pūrṇāhutēragnisaṁskāratvātpaśubandhasya ca jyōtiṣṭōmōpakārakatvādaśvamēdhajñānasya ca saṁskāratvānna tāvatphalavidhitvāvasaraḥ | yadi punariṣyatē tatō ’nyānarthakyam | samānaphalānyapi karmāṇi yāni parasparānapēkṣāṇi kriyantē tēṣāṁ yathārucyanuṣṭhānānnānyānarthakyakaratvam | pūrṇāhutipaśubandhayōstvakr̥tayōritarakarmānadhikārāt | prathamaṁ vā niyamyētētyanēna nyāyēnāvāptaṁ phalē nōttarakarmānuṣṭhānaprayōjanamastīti tadvidhyānarthakyam | tathā ca dr̥ṣṭāntō ’pi tēnaiva pathā madhvarthina iti yatrānyaḥ panthāḥ parvatasya tatra gacchēyurapi na tu tēnaiva gacchanti | tasmādbhūyasāṁ kḷptānāṁ vidhīnāmanugrahāya varaṁ kalpyānāmēvānarthakatvam | na ca phalaviśēṣārthinaḥ parāṇi karmāṇyaviśēṣaśravaṇāt | na hi samānāyāṁ śrutāvapratyakṣaḥ san phalaviśēṣaḥ karmaviśēṣēbhyaḥ śakyaḥ kalpayitum | na ca stuti rasatyatvāditi sthitamēva || 4 ||

trīṇyapi pr̥thivyādivacanānyapratiṣēdhabhāginamarthaṁ pratiṣēdhanti | antarikṣē divi ca tāvadaprāptatvātpratiṣēdhaviṣayatvam | ataśca paryudasitavyābhāvānna paryudāsaḥ | anantarikṣē hyadivi ca pr̥thivyāṁ nityaṁ cayanaṁ prāptamiti tadvidhiranarthakaḥ | athāpi nityānuvādastathā ’pyākriyārthatvamēva | pr̥thivīcayanapratiṣēdhaparyudāsau tu cayanavidhyabādhēnāśakyau | bādhē ca vidhyānarthakyam | vikalpē ’pi pakṣē bādhaḥ | kāmasaṁyōgāccāgnērastyēva pākṣikatvam | durbalaśca pratiṣēdhaḥ | pr̥thivīparatvē sati cayanē kalpyatvāt | ētadēvāsya svayamākulatvam | vidhya
[p. 112]
nantaramēva hiraṇyaṁ nidhāya cētavyāmiṣṭakābhiragniṁ cinuta ētaccākulayēt | prarōcanābudvistu naivōtpadyatē || 5 ||

sarvōpākhyānēṣvanyaparatvāsaṁbhavātsvarūpapratipādanādanityasaṁyōgaḥ | sa ca samastavēdaprāmāṇyē sati kathaṁcidanyathā nīyēta | yadā tu yathaiva pramāṇānāṁ madhyē śabdastannāpi ca vēdaḥ pramāṇaṁ tathaiva vēdē ’pi vidhimātraṁ yuktyā kalpyatē tadētaraikadēśavadanityārthaikadēśāprāmāṇyaṁ yathāśrutārthagrahaṇādāpannaṁ kiṁ nivāryatē | tasmādēvamādīnāmanapēkṣyārthamadhyayanamātrādēva phalaṁ kalpyam | atha vā yathaitānyupēkṣāphalāni tathā tadviṣayaṁ pratyakṣamapi pratipattavyam | atha kasmānmantravadyathāprakaraṇaṁ prayōgakālē na prayujyatē | prayōgarūpasāmarthyābhāvāt | na hi mantrāṇāṁ pāṭhamātrēṇa vinayōgaḥ kiṁ tarhi tatsāmarthyāt | na cātra tadasti | atha vā yathā tēṣāṁ pūrvapakṣē kāryāntarāmāvādrūpamātraṁ grahīṣyatē tathā ’trāpyastu | yattu sūtrakārēṇānityatvamuktaṁ tatprāmāṇyāpēkṣayā nāprayōjyatayā || 6 ||

pūrvapakṣōdāhr̥tēṣvēva vākyēṣu siddhāntē ’bhidhātavyē kimarthaṁ vāyavyavākyamupanyasyatē | kēcidāhuḥ | samānanyāyatvādidamapi tatra tānyapi cēhōdāhr̥tāni draṣṭavyānīti | yadyapyēvaṁ tathā ’pyapūrvōdāharaṇamabhiprāyāntaramākāṅkṣati | tadabhidhīyatē | pūrvōdāhr̥tēṣu sarvatra svārthāsatyatvamapyāśaṅkyatē | tatra kaḥ prathamamēva tatpratipādanaklēśamaṅgīkuryāditi prāsiddhasvārthasatyatvānāṁ stutidvāraikavākyabhāvēna dharmapramāṇaśēṣatvamātrapratipattisaukaryārthaṁ vāyavyavākyōpanyāsaḥ | tatra bhāṣyakārāḥ prasiddhēnaivaikavākyatvēna stutyarthōpayōgaṁ vadanti | ētāvattvatra prathamaṁ vaktavyam | kimarthaṁ rūpabhaṅgēna balādēkavākyatā puruṣārthatvaṁ vā vēdasyōcyata iti | laukikavākyē tu dr̥ṣṭatvāditi yadyucyēta tatrābhidhīyatē | yuktaṁ lōkē vākyārthasya pramāṇāntaragamyatvādanyathā ’pi kalpanam | iha tvatyantātīndriyatvādyathāśrutādīṣadapyanyathātvē pauruṣēyatvamāpadyēta | lōkē ’pi ca yāni pramāṇāntarānavagatārthāni
[p. 113]
āptapratyayamātrēṇa śrōtṝṇāṁ pramāṇāni bhavanti tēṣāṁ naivānyathātvakalpanaṁ labhyatē | tatra kēcidvadanti | “tulyaṁ ca sāṁpradāyikam” iti yadvakṣyāti tēna samastō vēdaḥ puruṣārtha iti sādhyatē | na hyātmānupakāriṇaṁ santamēnaṁ buddhipūrvakāriṇaḥ puruṣāḥ prayatnēna dhārayēyuḥ | yadyapi ca kēṣāṁcidajñānaṁ bhavēttathā ’pyasmatpūrvātikrāntā ’nēkaparīkṣakapramādakalpanā niṣpramāṇikā | tasmādyathā yathā puruṣārthatā bhavati tathā tathā bhaṅktvā ’pi rūpaṁ vyākhyāyata iti | na tvētadyuktamiva | kutaḥ, puruṣadhīnaprāmāṇyaprasaṅgāt | yadi hyakṣarānupāttō ’pyarthō ’smadādibhirēvaṁ kalpyatē | yasmādvayaṁ prayatnēna dhārayāmastasmādasya puruṣarthatēti | tathā satyātmacēṣṭitavaśēna prāmāṇyamabhyupagataṁ syāt | atha puruṣāntaradhāraṇamucyēta | ēvamapi tadvaśēna tairapyēvamanyavaśēnētyanāditvē ’pi satyandhaparamparānyāyēna sarvēṣāṁ parapratyayānna kvacitprāmāṇyāvasthānam | sarvatra hyēvamayaṁ puruṣō vēdēti pratyayō naivamayamartha iti | tēna yadyapi tēṣu tēṣvadhyētr̥ṣu nūnaṁ puruṣārthaṁ vēdaṁ manyanta ityabhiprāyō ’numīyatē | tathāpi nirmūlatvāttanmātrēṇāsiddhiḥ | atō yāvadvēda ēva puruṣārthatayā sakalamātmānaṁ na pratipādayati tāvadapramāṇam | taducyatē | sakalasya tāvadvēdasya svādhyāyō ’dhyētavya ityadhyayanabhāvanāvidhīyatē | tatra kiṁ bhāvayēdityapēkṣāyāmadhyayanamityāgatamapi puruṣapravartanāśaktiyuktēna vidhāyakēnāpuruṣārthasādhyāyāṁ bhāvanāyāṁ pravartanāśaktiprasaktēstadaṁśānnirākriyatē | tataścādhyayanēnētyavirōdhātsaṁnidhēśca karaṇāṁśē niviśatē | tēna kimityapēkṣitē yacchakyata ityupabandhādakṣaragrahaṇamityāpatati | tasyāpyapuruṣārthatvāttēna kimiti padāvadhāraṇamityupatiṣṭhatē tēnāpi padārthajñānaṁ tēna vākyārthajñānaṁ tēna cānuṣṭhānamanuṣṭhānēna svargādiphalaprāptirityētāvati prāptē nirākāṅkṣī bhavati | ēvaṁ sarvavidhīnāṁ prāk puruṣārthalābhādaparyavasānam | na ca sahasaiva vidhidarśanātsvargādyēva phalaṁ kalpyatē | yōgyatayā hi yasya yatrānantarabhāvini vyāpārō lakṣyatē tadēva tasya kāryamityavadhāryatē | tatra yadi tāvattadanusārēṇaiva kiyatyapyadhvani phalamāsādyatē tatō nāntarā kalpanamarhati | pāramparyaprayōjanēnāpi śrutavidhyupapattyā ’nyathānupapattilakṣaṇārthāpattyanutpādāt | yatra tvanantaraṁ dr̥ṣṭaṁ kāryaṁ na svayaṁ puruṣārthō nāpi pāramparyēṇa tamāpnōti yathā hōmasyāhavanīyaprāptirbhasmasādbhāvō vā tatra tadatikramēṇa sākṣātkarmaṇa ēvādr̥ṣṭakalpanā | sarvatra caitallakṣayitavyam | yatra tu vihitē phalākāṅkṣiṇi tadanātmakakāryaparamparāyāṁ satyāmāntarālikaṁ kiṁcitkratavē puruṣārthāya vā cōdyatē tatra tadēva tatsādhanaṁ pūrvasya tu vidhēstadupakārārthatayā paryavasānam | yāni tattaravidhēḥ kāryāṇi prāktāni sādhyasādhanabhāvēnācōditatvānnāntarīyakatvēna kāṣṭhādīnāmiva jvalanādīni pūrvavihitakarmasvavyāpāramātratayā manyavyāni | yatra tu pāramparyajanyaṁ na kiṁcidantarā vidhīyatē tatra sarvāṇi svavyāpārīkr̥tya vidhēyasyaiva svayaṁ phala
[p. 114]
sādhanatā | tatra yāni tāvatkḷptakalpayiṣyamāṇapuruṣārthasādhanavidhivākyāni tāni tatpratipādaṁna yāvatsvādhyāyādhyayanavidhinā nīyantē paratastu phalavattvaṁ jñātamēvēti na tadyāvatprāpyantē | yāni tu tatprakaraṇē paṭhyantē tānyapi tathaivākṣaragrahaṇādikramēṇa svārthāvabōdhanaṁ yāvadgatāni na sākṣātkratvaṅgaṁ bhavanti | kutaḥ | kathamityadr̥ṣṭōpāyāpēkṣēṇa kratunā dr̥ṣṭārthatvādakṣarādiṣvanavasajatā tadvihitaṁ karmamātramēva hi prayōjanadvārēṇōpādīyatē nānyat | ataḥ pradhānavākyatulyānyaṅgāni bhavanti | tadvākyāni tu bāhyatarāṇyadhyayanādivat | ēvaṁ prōkṣaṇādivākyānāṁ vrīhyādisaṁskāramātraphalāvasitānāṁ taṇḍulapiṣṭapurōḍāśadvayavadānādibhirvyavahitataraḥ pradhānasaṁbandhaḥ | ēvamēvānārabhyādhītārādupakārakasāmavāyikāṅgavākyāni yōjayitavyāni | tatra tvētāvānviśēṣaḥ | yadaprakaraṇasthatvādakṣarāṇyaspr̥śatpradhānamarthairēva saṁbadhyatē yāni tvādhānādivākyāni tānyapi phalavatkratvaṅgāhavanīyādisaṁskārapratipādanāvasāyīni dūrasthēnaiva phalēna nirākāṅkṣī kriyantē | ētēna kratvarthakartr̥pratipādanadvārēṇōpaniṣadāṁ nairākāṅkṣyaṁ vyākhyātam | mantranāmadhēyayōstu svādhikārē yōjanā vakṣyatē | tēna sarvēṣāṁ bhāvanāntargatirupapannā | yattvarthavādānāṁ bhāvanāṁśatrayānantaḥpātitvādagrahaṇamiti | tatrābhidhīyatē | satyamatiriktaṁ na gr̥hyatē | asti tvantargatiḥ | katham | iha hi liṅādiyuktēṣu vākyēṣu dvē bhāvanē gamyētē | śabdātmikā cārthātmikā ca | tatrārthātmikayā ’rthavādā nāpēkṣyantē śabdātmikayā tu grahīṣyantē | sā hyēvaṁ pravartatē | svādhyāyādhyayanavidhinētarē sarvē vidhāyakāḥ svādhyāyapadōpāttaścātmā niyujyatē bhāvayēditi | tatra liṅādīnāṁ prayōjakakartr̥tvaṁ puruṣaḥ prayōjyastēna kimityapēkṣāyāṁ puruṣapravartanamiti saṁbadhyatē | atha tu yōgyatayaiva liṅādiviṣayā kriyōcyatē pravartayēditi tataḥ kimityapēkṣitē puruṣamityēva saṁbadhyatē | yadyapi cācētanatvālliṅādiṣvēvaṁvidhaṁ prayōjakatvaṁ na saṁbhavati tatā ’pi puruṣasya prayōjyasya prayōjakatvānupapattēstadgatacaitanyadvārēṇa vidhāyakānāṁ prayōjakatā | yadi caivaṁ na kalpyēta naivaiṣāṁ vidhāyakatvavyapadēśō bhavēt | atha kēnētyapēkṣitē pūrvasaṁbandhānubhavāpēkṣēṇa vidhivijñānēnēti saṁbadhyatē | kathamiti prāśastyajñānānugr̥hītēnēti | kuta ētat | buddhipūrvakāriṇō hi ṣuruṣā yāvatpraśastō ’yamiti nāvabudhyantē tāvanna pravartantē | tatra vidhivibhaktiravasīdati tāṁ prāśastyajñānamuttabhnāti | tacca puruṣārthātmakē phalāṁśē sarvasya svayamēvānuṣṭhānaṁ bhavatīti prasiddhatvānna vēdādutpadyamānamapēkṣyatē | sādhanētikartavyatayōstvapravr̥ttapuruṣaniyōgācchāstramēva prāśastyapratipādanāyākāṅkṣyatē | tatpunaḥ kēna kriyētēti sādhanāpēkṣāyāṁ yadi vi phalapadēna nivartyēta praśastō ’yaṁ bhūtiphalatvāt | atha vā vidhinaiva sarvadōṣāśaṅkāvinirmuktavēdavihitatvāditi | atha vā viśiṣṭadravyadēvatētikartavyatāyuktatvāditi | tatra phalapadādīnāmarthāntarōpayōgātpunaranyatrāpyupayōgō na yujyatē |
[p. 115]
vidhyuttarakālā cēyamākāṅkṣā pūrvaṁ ca phalapadādinivēśaḥ | tasmādapi na tairnivartyatē | lakṣaṇā caitēbhyaḥ kalpyatē | na ca śrautārthasaṁbhavē sā yuktā | yugapaccōbhayavr̥ttivirōdhātprāśastyaparatvē phalādīni na syuḥ | na hyanyaśāstrē satyupāyamātratvēnōpāttānāmēkāntēna pāramārthikatvamiti vakṣyatē | ata ēva cārthādgamyamānamanyaparatvācchabdānāṁ na prāśastyaṁ prayōjanaṁ bhavati | na hi yadyatpratīyatē tattacchāstraphalamavasīyatē | yathā pūrvō dhāvatītyuktē yadyapyaparō gamyatē tathāpi na kāryēṇa yujyatē tadvatprarōcanā gamyamānā ’pi na kāryāntarōpayuktaśāstrārthatvēnāvatiṣṭhatē | anyathānupapattyā cēyaṁ tēbhyaḥ kalpyēta | sarvapramāṇapratyastamayē cānyathānupapattirbhavati | pramāṇābhāvaśca yaḥsarvaprakāraṁ prayatamānasya sa pramāṇam | tadyadi kēnacidupadēśēna vā ’tidēśēna vā na lapsyāmahē tatō darvihōmanyāyēna vidhyuddēśasyaiva dvē śaktī kalpayiṣyāmaḥ | atha tu kēnaciddūrasthēnāpi sētsyati tatastadanusārastāvatkartavya ityēvaṁ sākāṅkṣō vidhirāstē |tathā vāyurvai kṣēpiṣṭhādēvatētyēvamādyapi svādhyāyādhyayanavidhinā puruṣārthatayōpanītaṁ yacchakyatē tatkuryādityupabandhācca sahasaiva tēnāsaṁbadhyamānamapuruṣārthatvēna ca pūrvavadakṣarādiṣvaparyavasyadbhūtānvākhyānavākyārthaṁ yāvadbhūtam | tatrāpi tu sākāṅkṣamēvēti yastēna lakṣyamāṇaḥ sādhanānurūpasādhyōtpattidvārēṇa kṣipradēvatāsādhyaṁ karma kṣipramēva phalaṁ dāsyatīti prāśastyarūpō ’rthaḥ sō ’nantarapravr̥ttavidhyuddēśākāṅkṣitatvātpuruṣārthē dvāratāṁ śaknōti pratipattumiti parigr̥hyatē | sō ’yaṁ naṣṭāśvadagdharathavatsaṁprayōgaḥ | ēvaṁ ca na prarōcanā ’nyakr̥tā karmāṅgam | na cārthavādapadaiḥ prayōjanāntaraṁ sādhanīyamityāmnānasāmarthyādubhayōrniyamaḥ | ētēna pratiṣēdhāpēkṣitadvēṣasiddhayaṁrtha nindāpadasaṁgatirvyākhyātā | tatrāpi hi na dvēṣādr̥tē vidvānnivarttatē | dvēṣaścāpraśastapratyayādhīnōtpattiḥ | na cāpraśastajñānaṁ nākārādibhiḥ padaiḥ praśastāpraśastānabhidhānēna niṣēdhatatphalētikartavyatāmātraparyavasitaiḥ śakyamavalambitumityananyaprayōjananindāvākyagamyamēva bhavati | ataścaikavākyatvasiddhiḥ | nityaṁ ca vidhipratiṣēdhayōḥ kramēṇa vākyaśēṣāḥ stutinindānirṇayahētavō bhavanti | na hi stutinindē nāma vyavasthitē nindārūpāsu stutiṣu stutirūpāsvapi ca nindāsu viparyayadarśanāt | yathā vakṣyati nahi nindā nindyaṁ nindituṁ pravartatē api tu vidhēyaṁ stōtumiti | tathā traiyambakavākyēṣu“yadabhighārayēttadrudrāyāsyē paśūnnidadhyāt”iti stutamapyabhidhāraṇaṁ nāśrayiṣyatē ninditamapi cāntē vidhidarśanādabhighāraṇamēva praśastaṁ bhaviṣyati | saṁdigdhastutinindānāmapi ca prakramādēva nirṇayō yathā vakṣyati na vayaṁ ninditānaninditānvā ’surānvidmaḥ | kadāciddhi yasmādasurānapyēṣā vaśīkr̥tyānayati kriyā tasmānnūnaṁ praśastēti stutiḥ syāt | atha vā vidhvaṁsakāsurāgamananimittatvādaśōbhanēti nindā | tatrāntē sāmavidhānāttatpraśaṁsārthamr̥cāṁ nindēti gamyatē | sarvatra
[p. 116]
ca kiṁcitpadaṁ stauti nindati cētarāṇi tvēkavākyatayā tādarthyaṁ pratipadyantē | yatrāpi tādr̥śaṁ padaṁ na syāttatrāpi lakṣaṇā lakṣitalakṣaṇā vā ’nyathānupapattērāśrayaṇīyā | vidhipratiṣēdhayōśca stutinindābhyāmavinābhāvādanyataradarśanēnētaradanumāya vākyaṁ pūrayitavyam | ēvaṁ bhāratādivākyāni vyākhyēyāni | tēṣāmapi hi śrāvayēccaturō varṇānityēvamādividhyanusārēṇa puruṣārthatvānvēṣaṇādakṣarādi vyatikramya dharmārthakāmamōkṣādharmānarthaduḥkhasaṁsārasādhyasādhanapratipattirupādānaparityāgāṅgabhūtā phalam | tatrāpi tu dānarājamōkṣadharmādiṣu kēcitsākṣādvidhayaḥ kēcitpunaḥ parakr̥tipurākalparūpēṇārthavādāḥ | sarvōpākhyānēṣu ca tātparyē sati śrāvayēditi vidhērānarthakyātkathaṁcidgamyamānastutinindāparigrahaḥ | tatparatvācca nātīvōpākhyānēṣu tattvābhinivēśaḥ kāryaḥ | vēdaprasthānābhyāsēna hi vālmīkidvaipāyanaprabhr̥ti bhistathaiva svavākyāni praṇītāni | pratipādyānāṁ ca vicitrabuddhitvādyuktamēvaitat | iha kēcidvidhimātrēṇa pratipadyantē | aparē sārthavādēnāparē ’lpēnārthavādēnāparē mahatā | sarvēṣāṁ ca cittaṁ grahītavyamityēvamārambhaḥ | tatra tu kēcidvidhipratiṣēdhāḥ śrutimūlāḥ kēcidarthasukhādiṣu lōkamūlāstathā ’rthavādāḥ kēcidvaidikā ēva kēcillaukikā ēva kēcittu svayamēva kāvyanyāyēna racitāḥ | sarvē ca stutyarthēna pramāṇam | yē tu vākyaśēṣatvaṁ na pratipadyantē tē ’pi kēcitsvayamēva śrūyamāṇagandhamādanādivarṇakaprabhr̥tayaḥ prītiṁ janayanti | yē tu yuddhavarṇakāstē sarvēṣāṁ śūrāṇāṁ bhīrūṇāṁ cōtsāhakarāḥ pārthivānāmupayujyantē | yatra tu na kiṁciddr̥ṣṭamupalabhyatē tatra viśiṣṭadēvatādistutidvāramadr̥ṣṭaṁ kalpanīyamityēṣā dik |vidhyuddēśēnaikavākyatvāditi | kēcidāhuḥ |kimarthā stutiriti cētkathaṁ rōcēta nō ’nuṣṭhīyētētyēvaṁ stutinindābhyāṁ pravr̥ttinivr̥ttipratipādanaṁ liṅādibhiścābhidhānamatastulyārthatvam | na ca tulyārthānāṁ samuccayaḥ | tatra yē tāvadarthavādarahitā liṅādayastadrahitāścārthavādāstēṣāṁ yathāviṣayaṁ vyavasthitaṁ nivartakatvaṁ pravartakatvamaviruddham | yatra tu dvayasaṁnipātastatrānyatarēṇa kr̥tārthatvādavaśyāvahēyē ’nyatarasminbhūyasāmanugrahō yuktaḥ | tyajēdēkaṁ kulasyārtha itivadvidhipratyayaḥ parityajyatē | kēvalaprakr̥tiprayōgābhāvāttadanugrahārthaprarōcanālabdhavidhitvānuvādēna pravartatē | yathāsatrādudavasāya pr̥ṣṭhaśamanīyēna yajērannitiktvāpratyayasiddhapravr̥ttyanuvādakatvaṁ vakṣyatē | tasmādvāyavyaśvētālambha ityētāvanmātraṁ viva
[p. 117]
kṣitam | sa ēva ca vidhyuddēśaḥ phalādisaṁbandhōttarakālaṁ stūyata ityētadbhūtikāma ityēvamantō vidhyuddēśaityanēna kathyatē | anyathā punaruddēśagrahaṇamanarthakamēva syāt | sūtrōktēna tu vidhinaikavākyatvaṁ na saṁbhavatītyatikramya tadviṣayaḥ parigr̥hyatē | tathā cāha—nāyamabhisaṁbandhaiti | vidhividhēyasaṁbandhaniṣēdhēna stutistutyasaṁbandhaṁ vivakṣitaṁ vadatiyatastatō bhūtiriti | saiva ca bhūtinimittasya yōjanā |bhinnāvimāvitipūrvōktau saṁbandhāvabhidhattē |kimarthā stutiriti cēditi | pratyayaścēdutkhātastēnāvidhīyamānasya kiṁ stutyēti | atha vā yadanayā sādhyatē tatpratyayēnaiva sētsyatīti manasi kr̥tvā vadati | ācāryastūtkhātē ’pi pratyayē ’rthavādādēva tadarthāvāptimubhayasaṁbhavē cārthavādānugrahaṁ matvāha—kathaṁ rōcētēti | itaraḥ praśnābhiprāyaṁ vivr̥ṇōti | prāgēva siddhēḥstutivacanamanarthakamiti |nahītigranthacchēdaḥ | sarvatrāvāntaravākyāni mahāvākyēṣvapramāṇaṁ mahāsaṁkhyāsvivāvāntarasaṁkhyā bhavanti | tānyēva tu yadā kēvalāni prayujyantē tadā nirapēkṣatvādbhavanti pramāṇam | yathā paṭō bhavatīti | na ca kadācidētāvanmātrēṇasamāptērnairākāṅkṣyadarśanātsarvatra nairākāṅkṣyam | yōgyapadāntarānuccāraṇēna hi sarvavākyāni paryavasyanti | itarathā punaḥ śrutapadātirēkēṇāpi nipuṇadr̥śāṁ bhavatyēvāpēkṣā | sā cānupalabdhyā nivartatē | tathā ca yatrōpalapsyantē tatraikavākyatāṁ gamayiṣyantē | anyathā hyasau taduccāraṇē ’pi na syāt | tadiha mahāvākyēna vinā ’vāntaravākyaṁ pramāṇaṁ tatsadbhāvē tu nētyētadāha—yadā na stutipadānīti | nanvēvaṁ satīti | yatra mahāvā
[p. 118]
kyāvāntaravākyayōḥ phalaṁ bhidyatē yathā paṭabhavanarāgabhavanē, tatrēvaṁ yuktamiha tvanatiriktārthasya sataḥ kimavāntaravākyanirākaraṇamēva mahāvākyasya yuktaṁ phalam | tadētadāha—yasmin satyavidhāyakamavāntaravākyaṁ bhavati mā bhūttanmahāvākyamiti | satyaṁ vinā ’pi tēnēti | yō nāma vēdasya kartā syātsa ēvaṁ paryanuyujyēta laghunōpāyēna siddhē kiṁ mahāvākyamāśrayasīti | tadabhāvānna paryanuyōgaḥ | parihārapathagrāmagamanavacca śramātirēkamātraṁ syānnārthānavāptiḥ | dr̥ṣṭaṁ caivaṁjātīyakēṣu gauravāśrayaṇam | yathā tamēvārthaṁ khamityētāvatā sidhyantamākāśaprabhr̥tibhirabhipalanti na ca jāḍyaṁ labhantē tathā ’tra liṅādibhirapi sidhyantamarthavādēbhyō gr̥hṇata iti | śakyatē cēdamiha vaktuṁ yathaivānēkōpāyaprasaṅgē mantrēṇa smr̥taṁ kriyamāṇamabhyudayakāri bhavati tathā ’nyēnāpi vidhisiddhāvarthavādapratipāditāvidhivihitamiti |nanu satsvapi stutipadēṣviti | yatra laghumupāyamanupādāya gurūpāya āśrīyatē tatra tathāpi bhavēdatra tu pūrvamēva laghutara āśritaḥ samarthataraśca tasmādyathaiva prayuktē khaśabdē nākāśādayastadānīmēva prayujyantē tathā ’tra vidhau sati stutirnāśrayitavyēti | tatrōttarasākāṅkṣatvātstutipadānyanarthakāni syuriti | bhavantviti cēt | nōktēna nyāyēnārthavattvādavivakṣitārthatā yuktēti | dvayasaṁbhavē hi pratyakṣādēkavākyatvādarthavādānugrahō yukta iti |nanu satsvapītyanēna gatārthatvānnanunirapēkṣādityavaktavyam | taducyatē | tatrārthavādaparityāgāyōktamidānīṁ tu bhavatu nābha stutisaṁbandhaḥ samastasya pūrvasyāpi tu svarūpāvagatō vidhisaṁbandhō na bādhitavyaḥ | athāsya kva cidapi śaktirapahriyatē tataḥ pratiprasavahētvabhāvātsarvatrāśaktatvaprasaṅga iti | tadabhidhīyatē | bhavatu pūrvasya vidhiśaktirna tviyaṁ kvacidbādhitētyanyatrāpi bādhyatē | kadā
[p. 119]
cidāvirbhūtēti sarvatrāvirbhavati | yatra tvarthāntarastutyādi nōpādīyatē tatrāvirbhūtā śaktiḥ kāryamārabhatē | yatra tvapavādabhūtaśaktyantarābhivyaktistatra vākyabhēdaprasaṅgātpūrvā tirōdhīyatē | praśnōttaratvēnāyaṁ pūrvōkta ēva vākyabhēdaḥ parāmr̥śyatē | tasmādaikārthyātprarōcanayaivātra vidhiriti |prarōcayamānā anuṣṭhātṝṇāmiti | “rucyarthānāṁ prīyamāṇaḥ” iti saṁpradānatvaṁ kasmānna bhavati | prarōcayatēḥ prakr̥tyantaratvāditi cēnna | tatrāpi rucisaṁbandhānapahravāt | atha sāmānyavivakṣayā ṣaṣṭhyucyatē | sā ’pyupāttē viśēṣē durlabhā | tasmādanuṣṭhātṝṇāṁ kriyāyā iti saṁbandhaḥ kēbhyaḥ prarōcayamānā ityapēkṣitē ’rthāttēbhya ēvēti gamyatē | atha cānuṣṭhātṝṇāmupakariṣyantīti saṁbandhaḥ |kriyāyāiti pañcamī kriyātō ’pi hi ta ēva prarōcakā iti | atha vā kriyārthamiti ṣaṣṭhyarthaḥ kalpyaḥ |kaṁcidarthaṁ stuvantītiśatrantaṁ kaṁciditi vidhēyaṁ tatsaṁbandhinaṁ vā kaṁcidvā vidadhati kriyāṁ tatsaṁbandhinaṁ vā tacca stutidvārēṇētyupapannaṁ pratyayōddhārēṇārthavādaprāmāṇyam | idaṁ tu vyākhyānaṁ nānumanyantē | yadi hi pratyayōtkhātiḥ syāttataḥ kēna stutirākāṅkṣyēta na tāvacchabdabhāvanākathaṁbhāvō ’sti | yā ’pi kasmādityapēkṣā kalpyēta sā ’pi vidhītikartavyatāviṣayaiva tadanugrahārthatvāt | śabdāntaravyapadēśamātraṁ tu bhidyatē | sā ’pi ca niyujyamānasyaiva puruṣasya bhavati na kriyāmātraśravaṇāt | na hi vāyavyaśvētālambha ityuktē kartavyatā ’kartavyatōktēḥ prāk praśastō ’praśasta iti vā ’pēkṣyatē | tadanapēkṣitaṁ ca śrutimātrēṇaiva vadantō nārthavādāḥ pratipādayanti | na ca dhātvarthēna saha kasyacitsaṁbandhō ’pēkṣā vā vidyatē | sarvasya bhāvanāgāmitvāt | bhāvanā tu pratyayōddhārēṇāpanītā kimapēkṣēta | tasmāttadgatāṁśatrayōcchēdānna bhūtiḥ phalaṁ na yāgaḥ karaṇaṁ na vētikartavyatā kācitsyāt | uktē ’pi ca prāśastyē kasmādityanapēkṣitatvātpraśastō ’yamityētāvanmātrē ’vadhr̥tē praśastatvādityanucyamānē kartavyatābuddhirnaiva syāt | bhavantī vā tanniṣṭhā bhavētpraśastō ’yaṁ kartavyaḥ paṭō raktaḥ kartavya itivat | akalpitē vidhāvānarthakyamēva syāt | pratyakṣaṁ ca vidhimutsr̥jya pāramparyalakṣaṇayā ’rthavādēbhyaḥ parigr̥hyata ityapūrvā vācōyuktiḥ | na
[p. 120]
caitatkalpanāvasarō ’styanyataḥ siddhatvāt | anuktō hi sannarthavādādēva vidhiḥ kalpyēta yadyanyathā nōpapadyēta | pratyakṣapratyayōpapannatvānnānyathānupapattistathā ’rthavādō ’pi yadyupākhyānādiṣviva prarōcanāyāṁ niṣprayōjanaḥ syāttatō dūraṁ nīyēta | yathōktēna tu nyāyēna prarōcanōpayōgānnānyatra gacchatītyavaśyakartavyā ca prarōcanā yadyanyataḥ sidhyēttatō ’rthavādānnāpēkṣēta | sā ’pi tvananyagatikatvāttamēvāśrayati | sarvatra ca vaidikē ’rthē ’rthāpattyā śabdaḥ kalpyēta tatō ’rthasiddhistēna prarōcanayā vidhiśabdaḥ kalpyēta nārthaḥ, tatkalpanāvēlāyāṁ ca yathaindravāyavādivākyēṣu sōmēna yajētētyasminnupatiṣṭhamānē nānyayajikalpanā tathaivālabhētētyanēnānyānumānapratibandhaḥ | tulyārthayōśca bādhavikalpau bhavataḥ pratyayārthavādayōḥ punaratyantabhinnānugrāhyānugrāhakārthaviṣayatvēnārthabhēdātsamuccaya ityēkavākyatā | yadi ca pratyayōtkhātiḥ syāttataḥ kartr̥saṁkhyōpagrahaviśēṣāvagatakriyāphalasvārthaparārthatvādyucchēdaprasaṅgaḥ | syādētat | vidhitvamātramavivakṣayitvā śēṣavivakṣayā kartr̥saṁkhyādilābha iti | ētaccāśakyaṁ yatastadarthamapyupāttaḥ pratyayaḥ sāmarthyādvidhitvaṁ vadatyēva | pratītasya ca dvayyēvāvivakṣā vidhyasaṁsparśō vā grahaikatvavadanuvādakatvaṁ vēndriyakāmahōmavat | na tāvadvidhēravidhitvaṁ nāma kiṁcit | nāpyanuvādastasyāmavasthāyāmaprāptēḥ | na hyēvaṁ saṁbhavati yō ’yaṁ vāyavyaśvētālambhaḥ kartavyaḥ sa praśasta iti | bhavati tvēvaṁ kartavyaḥ praśastatvāditi | yattūdavasānīyavaditi tatrāpi ktvāvaśēna vidhipratiṣēdhāvanapēkṣya kriyāmātrākṣēpād vidhitvamāśritamēvētyadr̥ṣṭāntatā | yadi ca vidhyavivakṣā syāttataḥ pratyāsattērdhātvartha ēva sādhyāṁśē nipatēditi niṣphalatvaṁ syāt | tasmātsūtrāvināśēnaiva vidhinaikavākyatvam | tathā ca bhāṣyakāraḥ | savidhikamēvabhūtikāma ityēvamantōvidhyuddēśa ityāha | anyathā dhātvartha ityēvāvakṣyat | na cāsya kriyāmātratayā vidhyuddēśatvaṁ śakyatē vaktum | tasmātpratyaya ēva vidhyabhidhāyitvādvidhyuddēśaḥ | vidhyarthēna tvēkavākyatvāsaṁbhavātsūtrātirēkēṇōddēśagrahaṇam |bhūtikāma ityēvamantaiti ca phalādisaṁgatyuttarakālaṁ stutyavasarapradarśanārtham | nanvēvaṁ sati vartamānāpadēśēṣvanākāṅkṣaṇādarthavādā na saṁbadhyēran | ēvamēvaitat tathāpi tu pramāṇāntaraprāptyabhāvātkvacitprayōgavacanēna kvacitpañcamalakārēṇa | athavā śrutavartamānānyathānupapattyā kalpitē vidhitvē ’rthavādasaṁgatiḥ | yatrāpi kēvalārthavādadarśanādēva vidhitvaṁ tatrāpyanyathānupapattimātraṁ śaraṇam | saṁbhavantyāṁ tu gatau nātigauravaṁ yuktamiti | yastvasminpakṣē vākyabhēdaḥ saṁbandhadvayāśrayaṇāditi sa ālabhēta praśastatvādityēkaprasarōpapattēḥ parihr̥taḥ | vidhīyamānasyaiva hi stutyākāṅkṣētyavairūpyādupapannaṁ tantratvam | yadi caivaṁvidhaiḥ saṁbandhabhēdairvākyaṁ bhidyēta tataḥ sādhyasādhanētikartavyatāsaṁbandhairapi bhidyēta |
[p. 121]
tasmānnāyamābhisaṁbandhōvivakṣitaityādibhāṣyamēvaṁ nētavyam | na pūrvatraiva sāṅgavidhiparyavasānaṁ vivakṣitam | vidhitvādidvāraprarōcanākalpanāyāmatigauravanimittādvākyabhēdāt |kimarthā stutiriti | pūrvēṇaiva prarōcanā ’pi siddhētyābhimānāt |kathaṁ rōcētēti—vidhyanugrahakathanam |nanu prāgiti—pūrvābhiprāyavivaraṇam |nahīti | stutyabhāvē tasya śaktidvayamagatyāśrīyatē na saṁbhavantyāmapītyētanna tadā bhūtikāmasya vidhiḥ samāpyata ityāha—yathā paṭaiti | gatārtham |vidhiśabdēna tadā prarōcanētivivr̥taṁ kāryanānātvaṁ vidhistutyōḥ |nanvēvamiti | asti cētprarōcayitumapi śaktiḥ kasmādanyadapēkṣyata iti |satyamiti | tasmādvidyamānē tasminnāvidyamānē yō ’rthaḥ sa gamyatē | kaścāsau |stutiḥ prayōjanaṁ tayōḥ | na tasyaiva pūrvasyāpītyarthaḥ | stutiviṣayōpakalpanācca vidhērapi stutiprayōjanavyapadēśaḥ | na hi nirviṣayā stutirupapadyatē | arthavādābhāvē tvagatyā kēvalō ’pi gauravamaṅgīkariṣyati |nanu satsvapīti | pūrvavadēva vyākhyēyam |atō ’smādvidhēriti | idānīṁ ṣaṣṭhī, vākyaśēṣasaṁbandhādita ēvāsya stutimavagacchāmō na svata ityarthaḥ |nanu nirapēkṣādapīti | yadi kvacidanitikartavyatākasya vidhēḥ pravartanaśaktiḥ kasmādanyadapēkṣatē tēna satsvapyanādaraḥ syāt | ācāryastu sōpahāsamāha yatrāsau kēvalaḥ prayujyamānō nirapēkṣastatraṁ bhavatu na kaścidvirōdhaḥ | iha tu na tatsaṁbhavaḥ sākāṅkṣaiḥ padāntarairākṣiptatvāt | vākyaṁ hyēkamēkasyaiva saṁbandhasya vidhāyakaṁ tatra yadi dvau vidhyuddēśa ēva kuryāttathā sati bhidyēta | vidhyuddēśōtthāpitānāmēvaiṣa hi guṇō bhavatīti prarōcanāṁ darśayati | tasmādvidhinaikavākyatvāttadanugrahēṇārthavantō ’rthavādā iti || 7 ||

caśabdavyākhyānārthaṁ paricōdanōpanyastā | ānarthakyamēvāstviti tannaiva | kutaḥ | pūrvōktēna nyāyēnārthasyāvagamyamānatvāt | atha vā tannētyavacchidyaivamarthāvagamādityukta
[p. 122]
prakāraparāmarthaḥ | kiṁ ca tulyaṁ cēti yōjanā | saṁpradāyānugrahārthaṁ dharmajātam | tatsaṁbandhasmaraṇāt | svargādyasaṁyōgācca | na cāsya prayōjanavatsaṁnihitādhyayanaparityāgēnānyārthatvē pramāṇamasti | saṁpradāyāṅgatvē ’pi cāvighnasyākāṅkṣitatvāt | tādarthyasmaraṇāccāvighnārthatvam | na hyanyatkalpyamānaṁ svādhyāyētikartavyatānuguṇaṁ bhavati | yadi tāvatsvargaḥ kalpyēta tataḥ puruṣārthatvamēvāpadyatē | atha punaḥ kratuphalasiddhirēvaṁ paṭhitē vēdē bhavatīti | ēvamapi dūrasthōpakāritaiva | tasmātsaṁpradāyasyākṣaragrahaṇaṁ sādhayatō niyamajātamanugrāhakam | na ca niṣprayōjanasyāvighnēna kāryaṁ varaṁ tādr̥śasya vighnamēvōtpannaṁ yēna klēśō ’pi tāvanna syāt | yatastē saprayōjanairvidhivākyaistulyamēvādriyantē | tēnāvaśyaṁ tadvadēva prayōjanavantyapīti | niyamasmr̥tēśca vēdamūlatvādvēdakr̥ta ēvāyamādaraḥ | sa ca prayōjanavattvādr̥tē nōpapadyata iti prayōjanavattvamapi sāmānyēnānumāyārthādvā kalpanaikadēśatvāditi | sāmarthyatō ’rthavādānāṁ stutirnāma prayōjanaviśēṣō labhyatē |smaraṇaṁ ca dr̥ḍhamityētadēvāha | atha vā yadēvēdaṁ granthasmaraṇaṁ paripālanātmakaṁ tēnādhyētr̥puruṣaprayōjanavattvābhiprāyapratipattipūrvakaṁ prayōjanavattvānumānam | saṁbhāvyatē ca kutaścidvākyādiyaṁ pratipattiriti nāpramāṇam | anyathā hi niṣprayōjanānyētānīti kēcitparityajyārthavādānvidhimātraṁ pratipadyēran | tatra dr̥ḍhasmaraṇamētēṣu na syāt | asti tu tat | tasmānna pramādapāṭhaḥ | tataścārthavanta iti | tulyaṁ ca sāṁpradāyikamityasyāparā vyākhyā | saṁpradāyaḥ prayōjanaṁ yasya vākyasya yēna pravartitaḥ saṁpradāyastasmātsvādhyāyō ’dhyētavya ityētatsvādhyāyatvāviśēṣādvidhyarthavādayōstulyamataḥ prāguktēna nyāyēna prāk puruṣārthāsiddhēravasthātuṁ na labhyata iti śaktyanusārēṇa sthitamarthavādānāṁ stutyarthatvamiti || 8 ||

uktadōṣaparihārō ’taḥ param | śāstradr̥ṣṭavirōdhikā yā ’trānupapattirvidhikalpanāyāmuktā
[p. 123]
tāmasmatpakṣamaprāptāṁ manyāmahē | athavēdaṁ stutivyākhyānaṁ tāmanupapattimaprāptamiti vyākhyēyaṁ yēṣāṁ hrasvaḥ pāṭhaḥ | prayōgē hyanuṣṭhāṁnē rōdanavapōtkhananadiṅmōhastēyānr̥tavādādīnāṁ kalpyamānē virōdhaḥ syāt | asmākaṁ tu punarya ēṣāṁ śabdānāṁ śrautō ’rthaḥ sa naiva vivakṣitaḥ | na cādhyāhārādibhirvidhiḥ kiṁ tarhi stutimātraṁ vivakṣitam | na ca tadvirudhyatē tasmādupapadyēta | atha vāśabdārthastvitividhāyakaśabdānugrahārthaḥ sannayamarthavādō na svārthānuṣṭhānēna saṁbadhyatē prayōgamaprāptō ’prayōgabhūtastasmādupapadyēta | trayō ’tra pāṭhāḥ | aprāptāṁ cānupapattimityatra manyāmaha iti vākyaśēṣaḥ | aprāptaṁ cānupapattimityaparastatrāsmadvayākhyānamityadhyāhāraḥ | aprāptā cānupapattirityaparastatrāsmatpakṣē vijñēyēti || 9 ||

yatra tāvadvidhistutyōrēkaviṣayatā tatrōpapadyatāṁ nāma, saṁbandhē viṣayanānātvē tu kathamiti | guṇādityāha | yatkriyāyāḥ saṁbandhini stōtavyē tatsaṁbandhyantaraṁ stūyatē atha vā yadvikārē prakr̥tisaṁbandhini vidhānārthaṁ stōtavyē tatsaṁbandhyantaraṁ prakr̥tiḥ stūyatē tatra taddvārēṇāpi lōkē vēdē ca stutisiddhēḥ prakārāntaratā | tasmādadōṣaḥ | ētasyāstu stutērarthamupariṣṭādvakṣyati | śāntābhiradbhiḥ saṁbaddhō vikāraḥ śāntihēturbhavanyajamānasya kaṣṭaṁ śamayatīti | guṇavādasūtrēṇa śuddhēnaiva tāvadrōdanādyudāharaṇatrayaparihāraḥ | śēṣasutrāṇyapyētaduktōpapādanārthatayā saṁbhantsyantē | tatrōdāhr̥tānāṁ gauṇatānimitaṁ kiṁcidihaiva vakṣyatē paraṁ
[p. 124]
tu tatsiddhisūtrē | sō ’rōdīditi sākāṅkṣatvēnaikavākyatā vidhistutyōḥ pratyavayavaṁ kathyatē | sa iti prakr̥tāpēkṣaḥ | kutaḥ | tatpratyayāt | taddhi prakr̥taṁ pratīyatē | atha vā tacchabdasya prakr̥tagrāhitvaṁ prasiddham | sa ityuktē tacchabdapratyayātsa ēvārthaḥ | ēvaṁ tasya yadaśru tadrajatamiti saṁbandhaḥ | sarvā cēyamuparitanasya nindāgranthasyōpapattiriti tadanantaraṁ tadabhidhānamupapadyatē | kō ’sau granthastaṁ darśayati | yō barhiṣi rajataṁ dadyātpurā ’sya saṁvatsarādgr̥hē rōdanaṁ bhavēditi | kēna hētunā tadēvaṁ bhavatīti tadupapādyatē kāraṇānurūpatvātkāryasya rōdanaprabhavarajatadānādrōdanōtpattistasmānna dēyamiti sakalamadānasyōpapattiriti | nindayā tacchēṣatvamarthavat | guṇavādastu śabdālambanaṁ rudraśabdōtthāpitāvijñānavaśēna rōdanasāmānyatō ’dr̥ṣṭakalpanā | aśruṇaśca śauklyādyadi nāmaitatkaṭhinaṁ bhavēttatō rajatasadr̥śaṁ bhavēdityutprēkṣya tatprabhavanindā | dhanatyāgēnātyantōdārasyāpi gr̥hajanaḥ pīḍyata iti tatsāmānyādvā rōdanōpanyāsaḥ | ēvaṁ yēna kēnacidālambanēna nindāvijñānōtpattiḥ pratiṣēdhōpakāriṇīti mukhyārthābhāvē ’pyadōṣaḥ | ēvaṁ vapōtkhananādivākyayōjanā | svātmavapōtkartanēnāpi hi viśiṣṭaprayōjanārthaṁ karmāṇi
[p. 125]
kriyantē kimuta bāhyadhanatyāgēnēti stutiḥ | yathā nētramapyuddhr̥tyāyaṁ dadātīti lōkē ’pi tyāginaṁ stuvantīti | vr̥ttāntaparyavasāyī ca vēdastatra prāmāṇyamapratipadyamānaḥ stutau satyatvānnānyatrānvēṣaṇamarhatīti niṣprayōjanōpākhyānasatyatathā nārthaḥ | śabdabhāvanāṅgaṁ vā ’rthavādāḥ | sā ca pravr̥ttirvijñānamātrēṇaivōpayujyatē nārthēna | arthātmikāryā tu sarvatrāvisaṁvādaḥ siddha ēva | athōcyēta, asadanvākhyānēna stutinindātvamiti sutarāṁ tatra pratīyatē | kāmaṁ paramārthē vaktārō bhavanti kā ’tra stutirnindā vā satyamēvaitaditi | asatyē tu yasmādanyatra duṣṭamapyavadhr̥tamiha guṇavantamiti bravītyatō nūnaṁ mē prarōcayati tathā guṇavantaṁ santaṁ nindati nivartayitumiti | tataścaivaṁ viditvā yō yasyānatikramaṇīyastadanurōdhēna sa tathā pravartatē | vēdaśca pramāṇamiti sthitam | tēna pravr̥ttinivr̥ttyanugrahaṇīyē svasaṁvēdyē ’rthē puṁsaḥ praśastāpraśastajñānē bhavataḥ | iha tē vēdēnōtpāditē | tasmāttadanurūpaṁ vyavahartavyamiti lōkē ’pi yāṁ kriyāṁ phalāntarayuktāṁ mēdhādihētutvēnāptāṁ manyantē tasyāṁ kaṁcitpravartayantastadabhiprētaṁ saubhāgyādiphalamasatyamapyupanyasya niyuñjatē | tatpravr̥ttaścētarō ’pi kriyāśrayaṁ phalaṁ prāpnōti | yadyapi ca pratipattā jānāti naitadatra pāramārthikaṁ phalaṁ madabhiprāyānusārēṇaitairupanyastaṁ sarvathā tvapuruṣārthē māṁ na pravartayanti tadasatyaṁ nāmaitatkimapyanyadavāpsyāmīti jñātvā ’nutiṣṭhati | ēvaṁ vēdē ’pi vidhinā tāvatphalamavagamitamarthavādāstvasatyēna nāma prarōcayantu na tadgatē satyāsatyatvē kiṁciddūṣayataḥ pravartanamātrōpakāritvāt | yattu parastādbhaviṣyati tadvidhēruparigatamiti niścitya naiva vidvāṁsō na pravartantē | tasmādupākhyānāsatyatvamatantram | na hi śuktikādr̥ṣṭasatyarajatō yadi rajatāntaraṁ taddēśē labhatē tatō ’bhisaṁdhīyatē | śuktikāvattu kiṁcidālambanaṁ śrutisāmānyamātrēṇa sarvatra yōjanīyam | yathēha mahābhūtāni prajāḥ
[p. 126]
pāntīti prajāpatitvēnōcyantē | vāyvādīnāṁ yathāsaṁkhyēna madhyavartinaḥ sārāvr̥ṣṭyādayō vapāstāmagnāviti tēnaiva kramēṇa vaidyutē vr̥ṣṭimārbīsē śarīrāntarvartini vāyumantaścaratvasāmānyādraśmiṁ laukikē tadāpyāyanāttasya | tatō ’ja iti bījādīnāṁ sāmānyēnānāditvādajatvaprasiddhēḥ | tamālabhya prāpya prajāḥ paśūnāpnōti | sarvaprajānāṁ vrīhyādipariṇāmaprabhavatvādityālambanam | ētasmiṁstu prakramē satyaṁ sālambanatā kiṁ tu stutitvamēva hīyatē | ataḥ stutitvātyāgēnaiva svārthasatyatāṁ varṇayāmaḥ | mantrārthavādētihāsaprāmāṇyātsr̥ṣṭipralayāviṣyētē tatra sr̥ṣṭyādau prajāpatirēva yōgī tasminkālē puṇyakarmōdbhavābhyupagamēna paśūnāmabhāvātsvamāhātmyēnātmana ēva paśurūpamabhinirmāya vapōtkhananādi kr̥tavāṁstatō ’samāpta ēva karmaṇi tūparaḥ paśurutthita itīdr̥śamidaṁ karma pratyāsannaphalam | ēvaṁ ca mahatā yatnēna prajāpatinā caritamiti sarvaṁ satyamēva | pratisr̥ṣṭi cartuliṅganyāyēna tulyanāmaprabhāvavyāpāravastūtpattērnānityatāprasaṅga iti | karmasu kauśalēna dīvyantīti dēvā r̥tvijaḥ, tē dēvayajanādhyavasānānantaraṁ darśapūrṇamāsayōranabhyastaṁ saumikaṁ karmarāśimālōkya kathamaviditaṁ kariṣyāma ityākulībhāvasāmānyāddiṅmōhābhidhānam | tathā ca lōkē kartavyatāsu diśō mē paribhramantīti vaktārō bhavanti | tatra tadvyudāsēnāditiyāgaḥ praśasyatē kathaṁ tu taddravyudasanam | avadhāraṇāvakāśadānāt | yāvaddhi prāyaṇīyāyāṁ prākr̥tāni samabhyastāni karmāṇi kriyantē tāvaditarēṣu bhaviṣyatsu praṇidhānaṁ bhavati anyathā sarvasminnaprākr̥tē niravakāśatvādanavadhāraṇaṁ syāt | tēnādityēnaivaitajjñāpitamiti mōhāpanayēna stutiḥ || 10 ||


[p. 127]
iha sarvaṁ kriyamāṇaṁ manasā saṁkalpya vācā cābhidhāya kriyatē tadatyantāntaraṅgabhūtayōrapyanayōrdūrēṇa hiraṇyādūnatvaṁ stēyānr̥tavādayōgāditi | yā nindā tanmātraparyavasāyinī sā niṣēdhaphalā bhavati | vidhiparā tu stutyarthā jāyatē | tadupapādanasya dr̥ṣṭārthatvāt | yathā vakṣyati na cēdanyaṁ prakalpayētprakḷptāvarthavādaḥsyāditi || 11 ||

tasmāddhūma ēvēti divā ’gnirādityaṁ gacchatītyasyōpapattitvēna | tadidaṁ kimarthamucyatē | miśraliṅgāgnihōtramantravidhistutyartham | kathaṁ punaragnirjyōtirjyōtiragniḥ svāhā sūryō jyōtirjyōtiḥ sūryaḥ svāhētyanayōrmiśraliṅgatvam | yadā viviktāvēvāgnisūryau dēvatātvēnōpalabhyētē | kē cidāhuḥ | agnirjyōtirityatra jyōtiḥśabdaḥ sūryavācī sūryō jyōtiriti punaragnivācī tēnōbhau miśraliṅgāviti | tadayuktam | jyōtiḥśrutēstējaḥ sāmānyavācitvēnōbhayatra sāmānādhikaraṇyēnōpapattēḥ | anyataraparyāyaśca sannitaratra na prayujyēta | na hi yō yatparyāyaḥ sa tēnaiva saha prayujyatē | sūryavācī sanprātarmantrē na prāpnōti | agnivācī sāyaṁmantrē | tasmādudāharaṇaṁ bhrāntilikhitamitīmāvudāhartavyāvagnirjyōtirjyōtiḥ sūryaḥ svāhā sūryō jyōtirjyōtiragniḥ svāhēti | tadvidhēśca stutiḥ prathamavihitakēvaladēvatyamantraparyudāsēna miśraliṅgavidhānōpapattiriyamucyatē | yadanayōrmiśratvaṁ divā ’gnēranupravēśānnaktaṁ cādityasyēti kēvalējyā na yuktēti | asminnapi tu vyākhyānē paryudasanīyatvēnaiva pūrvamantrōdāharaṇam | itarautu stutibhāginau miśraliṅgābhidhānādēva jñāsyētē iti nōccāritāviti bhāṣyaṁ nēyam | atha vōbhayōḥ kēvalamiśraliṅgayōrmadhyē paṭhitō ’yamarthavādaḥ |
[p. 128]
tatra ubhayadēvatyayōranyā praśaṁsā, itarayōḥ punariyaṁ, yasmāddivā ’gnirādityaṁ gacchati tasmātsūrya ēva tadā jyōtiḥ | ēvaṁ naktamagniratastau vyavasthitāvēva yaṣṭavyāviti stutiḥ | kathaṁ tu dhūma ēvētyavadhāraṇā | dūrasthairbhūmnā divā dhūma ēva gr̥hyatē rātrāvarciriti kēnacidaṁśēna stutyālambanam || 12 ||

pravarē pravriyamāṇē yajamānōvadēddēvāḥ pitaraityādi | tatpraśaṁsārthamuktamabrāhmaṇō ’pi bāhmaṇō bhavati pravarānumantraṇēnēti | tatra prasiddhabrāhmaṇatvānāmēva brāhmaṇyalābhō niṣprayōjana iti tadupapattyarthamuktaṁ na caitādvidma iti | jñāyamānē tvajñānavacanaṁ durjñānatvāt | yatsusvēnājñānaṁ tadajñānamēva | tacca stryaparādhanimittam | satyapi ca stryaparādhē yadi māturēva kṣētriṇō vā putraḥ syāttatastayōḥ prasiddhajātitvānnaiva durjñānatā bhavēt | tayōrapyēvamēvaṁ tatpūrvajayōrityanādinyāyēna jātiradhāryētaiva | yatastu mātā bhastrā pituḥ putra iti smartṝṇāṁ darśanaṁ janayituśca nānājātitvōpapattistēna varṇasaṁkaraḥ | vēdē ’pi cāpramattā rakṣata tantumēnamiti jātivicchēdadarśanaṁ stryaparādhē kartr̥putranimittamēvōpapadyatē | anyathā hyaparirakṣyamāṇē ’pi naiva svajātitantuvicchēdō bhavēt | tēnāsti praśaṁsāvakāśa iti | nirūḍhabrāhmaṇyapravarasaṁkīrtanāttatprabhavō ’yamiti jñānādbrāhmaṇaḥ kr̥tō bhavatīti stutiḥ || 13 ||

yattadānīmēvōtpadyatē tadākālikam | tacca sarvalōkasyābhimataṁ na yaccirabhāvi | tasmātpravargyakālē dikṣvatīkāśakaraṇaṁ prāgvaṁśasya praśasyatē | taddhi sadyaḥphalaṁ dhūmaklēśānanubhavāt | itarattu karmajanyaṁ satkadācidbhaviṣyati | kastadvēda śāstramātragamyaṁ hi
[p. 129]
tat, idaṁ tu sarvapratyakṣam | tadapēkṣayā ca jñāyamānē ’pyajñāyamānavacanamitarapraśaṁsārtham- | pāṭhāntaramākālikaḍādyantavacana iti | akālikamiti vā pāṭhaḥ | kāla iti lōkē viprakarṣa ucyatē | tatra bhavaṁ kālāṭhṭhañiti ṭhañi kālikaṁ na kālikamakālikam || 14 ||

adhyayanavidhiśēṣatvādaphalavidhiḥ sanyathāvijñātamukhaśōbhāvājimattvānuvādō vijñāyatē | na caika ēva prakārō mukhaśōbhāyāḥ saṁsthānaṁ ramaṇīyatā lāvaṇyaṁ cēti | strīviṣayaṁ hyētat | viduṣāṁ punaḥ padavākyanyāyōdgāri mukhaṁ śōbhatē tēnātmanā mukhyayaiva vr̥ttyā śōbhatē | putraśca vājavānvrahmavarcasadvārēṇa | athāpi gauṇatā tathāpi stutiparatvādadōṣaḥ || 15 ||

saṁskārakarmatvānna phalavidhiḥ | stutēstvālambanaṁ nimittē naimittikavadupacārāt | sarvakāmanimittānāṁ karmaṇāṁ sāmānyasādhanabhūtānagnīnavāpnōtītyarthaḥ | sūtraṁ caivaṁ yōjyatē | sarvakāmanimittaiḥ karmabhirāhitāgnitvādidānīmadhikr̥ta iti vaktavyē satyādhikārikaṁ sarvatvaṁ stōtumavāptāvupacaritam | nanu cākāśagamanasurakanyālābhādayō ’tyantāsantaḥ sarvaśabdēna vaidikēṣu karmasu nimittadvārēṇāpi na śakyantē ’nuvaditumataḥ punaḥ sūtramucyatē | yathaivaudanādiṣu sarvaśabdō ’dhikr̥tāpēkṣatvānna trailōkyaṁ gr̥hṇāti tathā ’trāgnikarmādhikr̥taphalagrāhī bhaviṣyatītyadōṣaḥ || 16 ||


[p. 130]
taccaitatsamānasvargādiphalēṣvagnihōtrādiṣūpayōkṣyata ityupanyastaṁ sādhanānurūpatvātsādhyānām | sarvē hi kāmāḥ pūrṇāhutyā ’vāpyamānāḥ stōkastōkāḥ prāpyantē | tatra phalabhūmārthinaḥ karmāntaravidhirarthavānbhaviṣyatīti sthitē cōdyatē | yuktaṁ lōkē kr̥ṣyādiphalānāṁ pratyakṣāvagatatvātsādhanānurūpaṁ janma | pūrṇāhutyādiṣu tvatyantaśāstrādhīnatvādaviśēṣaśrutē phalē kiṁmūlā viśēṣakalpanā | na hyagnihōtrajyōtiṣṭōmasvargayōḥ kaścidviśēṣaḥ śrūyatē | na cānumānamīdr̥śē viṣayē samartham | tadabhidhīyatē | vidhisāmarthyādēvēdaṁ siddham | katham | yadi hyalpānmahataśca karmaṇaḥ samaṁ phalaṁ jāyēta tatō ’rkē cēnmadhu vindētētyanēnaiva nyāyēnālpēna siddhē mahati na kaścitpravartēta | tatra vidhiśaktibādhaḥ syāt | avihataśaktistu san arthādvā kalpanaikadēśatvāditividhirēva phalādhikyamaṅgīkarōti | atō yathā viśvajidādau phalasadbhāvaḥ pramāṇavānēvamiha tadviśēṣa iti | kiṁ ca

karmaṇāmalpamahatāṁ phalānāṁ ca svagōcaraḥ |
vibhāgaḥ sthānasāmānyādaviśēṣē ’pi cōditē ||

yathaiva kramāmnātānāmaṅgāṅgināṁ prathamasya prathamaṁ dvitīyasya dvitīyamiti viniyōgavyavasthā tathaiva karmagōcarē ’lpasya karmaṇaḥ parimāṇasāmānyēna phalagōcarē ’lpamēvōpatiṣṭhatē | madhyamasya madhyamaṁ mahatō mahaditi sthānamēva viniyōjakam | smaraṇamapyēvamēva | cāturmāsyasōmēṣu ca phalārthavādōyadā ’gnihōtraṁ juhōtyatha daśa gr̥hamēdhina āpnōtyēkayārātriyētyārabhya nyūnāgnihōtradaśasaṁvatsaraprayōgādibhirēkadarśapūrṇamāsādiprayōgāvāptivacanaṁ karmālpatvamahattvakr̥taṁ phalabhēdaṁ darśayati || 17 ||

yathaiva vāṅmanasayōrnindā hiraṇyastutyarthā tathā śuddhapr̥thivīniṣēdhaḥ prakḷptāvarthavādaḥ syādityēvaṁ hiraṇyanidhānastutyarthō na pratiṣēdhamātraphalaḥ | nāntarikṣē na divītyaucityēna śuddhapr̥thivīniṣēdhasamarthanāyaiva yathā ’ntarikṣē divi vā cayanaṁ na prasiddhaṁ tathā hiraṇyarahitāyāṁ pr̥thivyāmiti stavanam | anityasaṁyōgō gatārthaḥ paraṁ tu śrutisāmānya
[p. 131]
miti | prayōjanaṁ rātrisatrē pūrvapakṣē svargaḥ phalaṁ syāditi siddhāntē tvarthavādasthamēva phalam || 18 ||


ityarthavādādhikaraṇam |
ēvamānarthakyōpākhyānādipratiyōgiṣvarthavādēṣu vyākhyātēṣvidānīṁ vidhipratiyōginō vicāryantē | kutaḥ saṁśayaḥ | pūrvatra hi svārthānupayōgitvēna dūralakṣitastutigrahaṇamaṅgīkr̥tam | tatsaṁbhavē tu stutirapyanarthakatulyāpadyatē | vidhyaṁśaśca na kathaṁcanānyasmātsidhyati | prarōcanā punaḥ kathaṁ cidvidhyuddēśādapyupapadyata ityuktaṁ purastāt | api ca pradhānaṁ vidhiraṅgaṁ stutistatra pradhānaviśēṣaṇasaṁbhavinastadgāmitvamēva yuktam | samāptē ca vidhyuddēśē ’rthavādaḥ pravartatē tatprakramāvasthāyāmēva tu bhāvanāṁśāḥ saṁnipatanti | viśēṣēṇa tu phalaṁ prāthamyaprādhānyābhyāmityādi manvānō ’pūrvatvāditi vadati | tadapēkṣayā ca stutimātramanarthakaṁ manyatē | nanu caivaṁjātīyakaḥ phalavidhirutārthavāda iti vicāraścaturthē ’pidravyasaṁskārakarmasvitibhaviṣyati | atō nēha prastōtavyaḥ | tatra kēcidāhuḥ | anēna gatārthatvāttatraivaiṣa paryanuyōgō yujyatē na tvidaṁ punaruktamiti | satyamēvaṁ yadi tu tatkālapratīkṣaṇātkiṁcitparihārāntaraṁ labhyatē ’tastatrānvicchēma | atha punarihaiva śakyatē vaktuṁ tathā satīdānīmapyucyamānē mandō dōṣa iti | atrāparē vadanti tēna phalavidhitvanirākaraṇamātramiha tvarthavattvāya tvarthavādaḥ syāditi tatra vakṣyati tadvidhitvanirākaraṇamātraparamēva draṣṭavyam | tadayuktam | yatastēna phalavidhitvātpracyāvitānāmānarthakyaprasaktau pūrvādhikaraṇēnaiva stutyarthatā sādhitā | tathā ca darśitaṁ śōbhatē ’sya mukhamityādiṣu | kēcitpunarāhuḥ | yuktaṁ vāyurvai kṣēpiṣṭhētyādīnāṁ stutitvam | ūrjō ’varuddhyā iti punaryathā phalavidhitvātpracyāvyatē tathaiva visaṁvādēna stutitvādapīti kāmaṁ vidhirbhavatu yēna kālāntarabhāvitvēna kathaṁ cidvisaṁvādō nivartata ityārambhaḥ | tadapyayuktam | api ca vēdē vyaktamasaṁvāda iti hyabhyuccayahēturanuruktaḥ syāt | adhikaraṇaśarīraṁ tu tadēva | visaṁvādō ’pi ca guṇavādastvityanēna na kaścidaparihr̥taḥ | punarapi ca tāvanmātramēvōttaraṁ bhaviṣyati | tasmādvidhirvā syādityaviśēṣōpādānāccaturthē ca phalaśrutigrahaṇādihāśēṣadravyaguṇakriyādividhisarūpāstatra phalavidhisarūpā ēvōdāharaṇamityaparē | tathā ca
[p. 132]
vidhiścānarthakaḥ kvacitprakaraṇē ca saṁbhavanniti cāpsuyōnirvā aśvō ’psujō vētasō yō vidagdha iti cōdāhriyatē | anyathā phalavidhimātrōpanyāsē tadasaṁbaddhamēva syāt | ihāpi tasya tāvadviśēṣaviṣayatvādidamagatārthaṁ bhavēt | anēna tu sāmānyataḥ sarvaviṣayāvarōdhinā tatpunaruktamēvēti vyavasthayā kēcidudāharanti | atra dravyādividhīnēva tatra phalavidhīnēva bhāṣyakārōdāharaṇamatantrīkr̥tyōdāharaṇāntaraṁ dātavyamiti | atra vadāmaḥ | kimadhikaraṇadvayamavaśyārabdhavyaṁ yēnaivamudāharaṇavyavasthāśrīyatē na hyudāharaṇabhēdādadhikaraṇaṁ bhidyatē | mā bhūdyathāvyavasthitē ’pi khādiraudumbaratvabhēdādapaunaruktyam | nyāyaviṣayatvēna tvadhikaraṇānāṁ tadbhēda ēvāpaunaruktyē hētuḥ |

dravyādividhayō ’pi na sarvē vicāritāḥ | kēcittatsiddhisūtrē | kēcinnivītādyadhikaraṇēṣu | parakr̥tipurākalpadvārēṇānyē ṣaṣṭhē | yadr̥cā stuvata ityādayō ’rthaikatvādvikalpa iti navamē | jartilagavīdhukavidhisarūpā daśamē | ataśca na punaruktatā mahāndōṣa ityēva vaktavyam | atha vaikasyaiva nyāyasya kvacitkaścidaṁśaḥ śōdhyata iti punarārambhaḥ | spaṣṭaṁ vā viṣayanānātvamēvaṁ varṇanīyam | sarvavidhisarūpāṇāṁ kēvalavidhitvanirākaraṇēnārthavādatvamiha siddham | yastu caturthē punarārambhaḥ sō ’rthavādakalpitē vidhau phalākāṅkṣāvēlāyāmanyārthōpāttamapi kratuprayōgavacanāttadēva saṁnihitataraṁ kḷptasaṁbandhasya ca viśēṣamātraṁ sukaram | itarathā saṁbandhastadviśēṣaścōpakārakatvaṁ kalpanīyamiti rātrisatrapratiṣṭhādivatphalavidhitvamapīti pūrvapakṣābhiprāyaḥ | kathaṁ citprayōjanāntarē labhyamānē naikasyānēkārthatā yuktā tasmādarthavādatvamēvēti siddhāntaḥ | ētēna nivītādyadhikaraṇāni vyākhyātāni | atha vaudumbarādhikaraṇapūrvapakṣaṁ kr̥tvā cintāstāḥ pratyētavyāḥ | vidhitvābhyupagamēna hi kasya śēṣaḥ kratōḥ puruṣasya vētyādi vicāryēha siddhēnārthavādatvēnōpasaṁhāraḥ | tathā parakr̥tipurākalpayōḥ kiṁ tadgōtrāṇāmuta sarvapuṁsāmiti cintitam | ēvamūhabādhaprasaṅgēna navamadaśamagatā cintā, tatsiddhisūtrē tu guṇavādanimittamātrakathanam | atha vā phalavidhāvēva yatra bhēdēna stutiphalapadāni bhavanti tadihōdāharaṇam | yathā ’traivōrgudumbara ūrkpaśava ityētairēva stutiḥ | ūrjō ’varuddhayā ityanēna phalamiti | yatra punastāvanmātrēṇaiva phalaṁ vā stutirvā vaktavyēti bhavati tē caturtha iti | athavā tatra parārthatvāditi hētuvyapadēśātprasiddhēna ca hētunā vyavahārādyē vijñātapārārthyāsta udāharaṇaṁ yathā yasya parṇamayī juhūriti | atra hyavaśyaṁ juhvanuvādēna parṇamayītvaṁ vidhātavyaṁ svātantryēṇa phalasaṁbandhāśaktēḥ | sarvatra
[p. 133]
hi guṇaḥ phalāya cōdyamānaḥ kaṁcidāśrayamapēkṣatē | na ca prakaraṇamantarēṇāśrayaprāptiḥ | tadiha yadi parṇamayītvēna phalaṁ bhāvayēditi vacanaṁ vyajyēta kimāśritēnētyapēkṣāyāṁ kiṁ saṁbadhyatām | juhūriti cēnna | vākyabhēdaprasaṅgāt | sā ’pi ca prākkriyālābhānnaiva nirākāṅkṣī bhavati | na ca kriyāsaṁbandhē pramāṇamasti | tasmādanirvahaṇādētadvacanavyaktiparityāgēnētarāśrayaṇam | tatra ca juhvā juhōtītyasyāḥ prakaraṇē nirjñātaprayōjanātvādavihitajātiviśēṣāyāstadākāṅkṣāyāṁ satyāṁ yāvadēva parṇatvajātirupanītā tāvadavijñātaprayōjanāvasthatvādaṅgatāṁ pratipadyatē | tataśca nirākāṅkṣībhūtāyāstasminnēva vākyē phalakalpanānimittaṁ nāstīti yuktamarthavādatvam | iha punarvaikr̥tapaśuprakaraṇē śrūyamāṇamaudumbaratvamudāhriyatē | na ca tasya prasiddhaṁ pārārthyaṁ yēna caturthādhikaraṇaviṣayatā bhavēt | katham | atra hi na tāvadaprāptē yūpē jātividhānaṁ śakyam | tatprāptiścēdavaśyaṁ kḷptōpakāraprakr̥takhādiratvādinaiva nirākāṅkṣēṇa bhavitavyam | tatkutō jātyantarasya tādarthyēna vidhirataḥ phalē vidhānam | yā ’pi cāśrayāpēkṣā sā ’pi prākr̥takarmasaṁbandhicōdakaprāptayūpagrahaṇānnivartata ityavighātaḥ | tēna prāgēva pārārthyātphalasaṁbandhaprasaktiravaśyaṁ nyāyāntarēṇa nirākartavyētyētadadhikaraṇārambhaḥ | idamaparaṁ matam | audumbaravākyaṁ juhvādivākyaṁ cōbhayamubhayatrōdāharaṇam | kathaṁ, bhāvanāṁśāntaravicārādapaunaruktyam | sādhyasādhanasaṁbandhastāvaddvayōrapi yōgyatvēnōpāttayōravakalpatē nānyathā | tatra caturthē sādhanāṁśayōgyavicāramanādr̥tyābhyupētya vā kēvalasādhyāṁśavicāraḥ kimīdr̥śēna kāmaśabdōpavandharahitēna vartamānaphalasaṁbandhābhidhāyinā phalatvaṁ śakyatē gamayituṁ na vēti vicāraḥ | iha punaḥ sādhyāṁśamanādr̥tyābhyupētya vā kēvalasādhanāṁśavicāraḥ | kimīdr̥śēna vidhivibhaktirahitēna dravyaguṇakriyāḥ kaṁcitprati sādhanatvēna pratipādyantē nēti | yacca yadātmanā pratipāditaṁ bhavati tatpratiyōgiviśēṣāpēkṣaṁ satpadāntarādyupāttēna tēna saṁbadhyatē | tatra sādhyamityavadhr̥tē pariśēṣādavaśiṣṭaṁ sādhanaṁ gamyatē | ēvaṁ sādhanāvadhāraṇē ’pīti dvāvapyaṁśau svarūpēṇa nirūpayitavyau | tadiha sādhanāṁśē vicāryamāṇē yō nāma phalāṁśasya saṁsparśaḥ sa caturthē siddhaḥ prasaṅgāddhētutvēnēti mantavyaḥ | tathā yastatra sādhanāṁśaparāmarśaḥ sa iha siddhastatra prasaṅgādityapunaruktam | nanvēvaṁ sati vidhyuddēśacintēyamityarthavādādhikaraṇēna na saṁbadhyatē | naiṣa dōṣaḥ | tadvaśēnaivārthaparicchēdāt | yadi hyasau vidhīyamānatayā pūrvēṇāvagatastatō nārthavādatvamatha stutyarthatayā tatō ’rthavādatvamiti | tatra pūrvapakṣābhiprāyaḥ | sarvathā sādhyasaṁnidhānē yadu
[p. 134]
ccaritaṁ tadākāṅkṣāvaśēna tādrūpyēṇānupāttamapi sādhanaṁ bhavati yathaiva yāgēnētyanuditaṁ saṁbadhyatē tathaivaudumbarēṇēti | tatra vidhiḥ kiṁ kuryātpuruṣaṁ pravartayēt | sa ca phalārthitayaiva pravr̥tta iti kiṁ vidhinā | atha vā prayōgavacanavihitasya phalasaṁbandhamātramanēna kriyatē | pañcamō vā lakārō vidhāsyati | arthavādaikadēśō vētyuktamēva | tasmādūrjō ’varuddhyā iti tādarthyacaturthyaivaivaṁ kāmaśabdādapi sphuṭataraṁ phalamupāttamiti tasminnaudumbaratāvidhiḥ | na tu phalasya vidhānamiti grahītavyaṁ bhāvārthādhikaraṇē phalavidhiniṣēdhāt | ūrgudumbara ityataḥ stutirityavirōdhaḥ | tasmānmukhyavidhisaṁbhavē lakṣaṇayā na stutiḥ pratipattavyēti || 19 ||

lōkē tāvadbuddhipūrvakāriṇaḥ puruṣā mātrāmapi na niṣprayōjanāṁ prayuñjatē, tatra ca krētavyēti vihitē bahukṣīrādibhirguṇaiḥ stutiḥ pravr̥ttiviśēṣanimittatvēnāśrīyatē | na ca kṣīrādayaḥ phalavidhayaḥ pratyakṣaviṣayatvādataḥ stutiḥ | ēvaṁ vēdē ’pi | śrutyasaṁbhavācca lakṣaṇāparigraha ityadōṣaḥ || 20 ||

nāyaṁ dr̥ṣṭāntaḥ stutēḥ pramāṇāntarāvagatyapēkṣatvāllōkē tatsaṁbhavādupapattiḥ | vēdē tvaviditavādatvānna śraddadhīran | atha vā lōka ēva yadyaviditaṁ kaścidvadēttadā naiva śraddadhīran | pūrvavacanādivēti | vidhyuddēśādiva | atha vā vaidharmyōpamā | yathā ’dhigatapūrvavacanē śraddadhatē naivamaviditavādē | na cōktimātrēṇaitē bahukṣīrādayaḥ prarōcayantē kiṁ tarhi viditatvādēva | vēdē tvarthavādāsatyatvēna vidhau jātāśaṅkō na pravartēta | atha vā yō vidha
[p. 135]
mutkramyārthavādaṁ prārthayatē nūnamasya vidhāvaviśrambhaḥ | tatra cēdanāśvāsō ’rthavādē kutaḥ pratyaya iti | api ca vēdē vyaktamasaṁvādō vaṁrtamānēnōrjō ’varōdhanēnēyaṁ stutirna ca tadasti | tatrāvidyamānabahukṣīrasaṁkīrtanavadētatsyāt | svarūpatastāvadudumbarē ’nnatvaṁ pakṣadharmēṇāprasiddham | anvayāprasiddhēśca hētutvāprasiddhiḥ | na hi yadyadannaṁ sa sa yūpa iti lōkē vēdē vā prasiddhamityasaṁbaddham | tasmādasaṁvādādvaraṁ vidhirēva kiṁ stutyā saṁvādāpēkṣiṇyēti || 21 ||

ūrgudumbara ityādi tāvadūrjō ’varuddhyā ityasyōpapattitayaikavākyabhūtaṁ na vicchinnaṁ stāvakam | na hyannamudumbara ityuktē puruṣaṁ prati praśastatā gamyatē | ūrjō ’varuddhyā iti tu prarōcayati | tadupapattiritarēti saṁgacchatē | tasmātkr̥tsnēna phalaṁ prarōcanā vā | tatra yadyapi tāvalliṅādiḥ syāttathāpi sutarāmarthavādatayā gr̥hṇīyāt | kimuta vartamānāpadēśō yō vidhisiddhayarthamēva | prakaraṇācca yāgōpakārē prayōjanē labhyamānē kimityavācakāṁtphalaṁ kalpayiṣyāmaḥ | prakaraṇaṁ vākyēna bādhyata iti cēnna | avirōdhāt | yadi hyēkāṁśagrāhitvēna vākyaprakaraṇē saṁnipatētāṁ tathā sati bādhaḥ syāt | iha tu prakaraṇamaudumbaratāvidhiṁ guhṇāti sō ’pyūrgudumbara ityādilabhyāṁ prarōcanām | tatra tadviśiṣṭaudumbaratvagrāhiṇaḥ prakaraṇasya kō virōdhaḥ | tasmātphalavidhisāmarthyābhāvātprakaraṇābādhēna nivēśasaṁbhavō nātikramitavyaḥ | prarōcanā ’pi ca vākyaśēṣādupapadyamānā nārthāpattyā vidhyuddēśādēva kalpitā bhaviṣyati | anyatra vidhirapi hi tāvattāṁ kalpayēta | iha tu sa svayamēva duḥsthitaḥ kiṁ prarōcanayā kariṣyatīti | na ca stutyupayuktasya punaḥ phalē ’pi pratiṣṭhādāviva vyāpārō yujyatē | rātrisa
[p. 136]
trāṇāṁ hyananyaparatvādgurvyapi kalpanāśrīyatē | atra tu prakaraṇādasti prayōjanasiddhirityuktam | jātiviśēṣasya ca yōgyatayaiva kāṣṭhāṅgatvaṁ prasiddhaṁ na phalārthatā | yūpaśabdō ’pi ca karmāviṣṭakāṣṭhavacana ityupanītamātramēva gr̥hṇāti | ataśca prasiddhē pārārthyē ’rthavādatā | yattu yūpē nirākāṅkṣō jātiṁ pratīti śaravadbādhō bhaviṣyati | na cābādhaprakārō ’sti | kāmyapakṣē ’pi tadabhyupagamāt | ētāvāṁstu viśēṣaḥ | tava puruṣārthatvādbhinnaviṣayēṇa satā kathaṁcitprasaṅgalabhyasamānāśrayatvēna, mama tūbhayōḥ kratvarthatvātsamānaviṣayēṇēti | na cātra jātau phalāya vidhīyamānāyāṁ dadhna iva hōma āśrayō manasi viparivartatē | yō hi paśuyāgaḥ prakr̥taḥ sa tāvadayōgyaḥ | paśuniyōjanaṁ ca yūpadvārēṇa yōgyaṁ tadapi saha yūpēnāprakr̥tam |na cānarthakyāttadaṅgēṣu itipradhānādavatīrya tadaṅgamāśrīyatē | yō hi pradhānōpakāritvēna śrūyatē sa tadaṅgē ’pi sthita upakarōtītyēvaṁ kalpyatē na tviha tathā | atra hi prādhānyāṁśabhājā guṇēnāśrayaḥ prārthyatē | tatra pradhānaṁ saṁnihitaṁ tadyadi na yōgyaṁ tatō vacanavyaktyantaramāśrayitām | na cāvataraṇaṁ saṁbhavati | na cānēnaiva vākyēnāśrayō dīyatē | vākyabhēdaprasaṅgāt | dvau hi saṁbandhau tadā syātāṁ guṇaphalasaṁbandhastadāśrayasabaṁndhaścēti | yugapaccaudumbaratāphalayūpau pratyupādīyamānōddiśyamānā virūpā syāt | athōbhayōddēśēna vidhīyatē tathāpi phalānanuraktā yūpēna saṁbadhyēta yūpānanuraktā ca phalēna | yattu vinaiva vidhāyakātsvēcchayaiva pravartiṣyāmaha iti svacchandēna saha nāsti vidhivādaḥ | puruṣārthaphalatvaṁ tu na prāgvidhēḥ sidhyati saṁnihitataraudumbaratvādisādhyāṁśāvarōdhāt | yattu prayōgavacanō vidhāsyatīti na puruṣārthēṣu tasya śaktiḥ |asaṁyuktaṁ prakaraṇāditivakṣyati | yadi tu tēna vidhīyatē siddhaṁ karmārthatvam | pañcamalakārarūpaṁ tu vartamānāpadēśēna saṁdigdham | tasmādvartamānaphalābhidhāyitvāccaturthē caivaṁkāmaśabdarahitasya phalavidhitvanirākaraṇātpradhānaphalamēvēdaṁ prarōcamāyai saṁkīrtyata iti yuktam | sarvatra ca stutiparatvāttadupā yēṣu satyāsatyānvēṣaṇaṁ vyartham | jñānamātraupayikatvāt | guṇavādēna ca saṁvādāt sādhanatvē ’pi ca prītisādhanatvēna tr̥ptihētutvēna vā saṁvādaḥ || 22 ||


[p. 137]
yadi caivaṁjātīyakā vidhayō bhavēyustataḥ pūrvōdāhr̥tāḥ sarva ēva dravyaguṇakriyāvidhayō bhavēyuḥ | vāyuḥ kṣēpiṣṭhā dēvatā kartavyā, apsuyōniraśvaḥ kartavyaḥ, apsujō vētasō ’vakāśca kartavyāḥ, āpaḥ śāntāḥ ūrgudumbara ityādi | tatra yadyapi kē citkriyādividhayaḥ śakyantē kartum | ētē tvaśakyāḥ svabhāvasiddhēḥ prayatnēnāpi cāniṣpattēḥ | vāyuvētasāvakādiṣu svabhāvasiddhiḥ | aśvaudumbarādīnāmaśakyatā | kīdr̥śī stutistāṁ darśayati |śamayitrībhiradbhirityādi | tatrāsaṁgatēragrantha iti vyākhyātāraḥ samarthayantē | yasmādihāvakātatsaṁbandhayōḥ śamayitr̥tvasya ca naivōpanyāsaḥ kr̥tō vētasa upanyastaḥ sō ’pi stutivēlāyāṁ na pradarśita iti | tatra tviyaṁ gamanikā | vētasōdāharaṇēnaiva tulyatvādavakādīnyapyudāhr̥tāni | na cāyamaśvāvakayōḥ parasparēṇa saṁbandhaḥ kathyatē | kēna tarhyadbhiḥ | tāvatā tu na stutiḥ kā cidunmīlitētyarthavādāntarāpēkṣāpravr̥ttāṁ tāṁ darśayati—āpō vai śāntā iti | anēna hi vidhitvātpracyutēnāpāṁ prāśastyamucyatē tatra kasya citprasiddhāpsaṁbandhasya tanmātrasaṁkīrtanādēva stutirbhavati | anyēṣāṁ tu saṁbandhisaṁbandhātsaṁbandhaḥ kīrtyatē | prasiddhaśāntatvasaṁbandhābhiradbhiḥ saṁbandhādaśvādirapi śāntātmakastatsaṁvaddhēna ca karmaṇā yajamānasya kaṣṭaṁ śāmyatītyēvaṁvidhaprāśastyajñāpanārtham | ēvaṁ kṣipradaivatēna śīghraṁ phalaprāptirannamayēna ca yūpēnānnaprāptiriti stutitvē siddhē tatsamānanyāyānāmapyēvamātmakatvam || 23 ||

vidhipakṣē cāyamaparō dōṣō yadi tāvadyathāvasthitavākyagrahaṇaṁ tataḥ prakaraṇagatavidagdhōddēśēna dēvatāntaravidhānādutpattivākyaśiṣṭadēvatāpakarṣaṇaṁ syāt, iyaṁ vā tāmapyapakarṣatītyapakarṣaḥ | tatra naimittikatvādabhyuditēṣṭivadbādhō ’pi kalpyēta yadyanyathā na saṁbhavēt, sati tu saṁbhavē na yuktamētat |


[p. 138]
athaitaddōṣabhītairarthalabhyavacanavyaktyantaraṁ vyavahitakalpanayāśrīyēta yō nairr̥taḥ sa vidagdhaḥ kartavya iti | tataḥ prakaraṇē nairr̥tābhāvādyatrāsau vihitastatra vidagdhatā nīyēta | tatra prakaraṇaṁ bādhyēta | na cābādhasaṁbhavē tadyuktamatō ’rthavādatvādanapakarṣa iti || 24 ||

stutitvēna vidhivibhaktimupajanayya punastēnaiva phalakalpanāyāṁ vākyabhēdastasmādarthavāda ēvēti || 25 ||


ityaudumbarādhikaraṇam || 2 ||

[p. 138]
iha yē hētuvannigadyantē hiśabdādibhirna ca paramārthahētavasta udāharaṇam | tatra yadi tāvaddhētutvaṁ vidhīyatē tataḥ pūrvēṇaiva gatam | yadiha hētutvaṁ tacchūrpahōmasaṁbandhaṁ prati na cāvihitō ’sāvastīti kasya hēturucyatē | atha bhūtānuvādamātraṁ tattu vāyukṣēpiṣṭhatvavadgatamityanārabdhavyamētat | ucyatē | na tāvadanēnaiva vākyēna hētutvaṁ vidhīyatē | na ca bhūtānuvādamātraṁ kiṁ tarhi hētōḥ prasiddhipūrvakatvātsiddhavadupadiṣṭasya yāvatyasiddhayāśaṅkā tatrārthāpattilabhyādvacanātsiddhiḥ | yā ’pi cārthavādākāṅkṣā kasmāditi sā ’pyanēnaiva hētunā nivartyata iti manyatē | athāpyarthavādatvaṁ tathāpi tadantanirṇītahētutvamēvēti sarvānnakara
[p. 139]
mēva hētutvaṁ hōmasyēti vadati |nanvaprasiddhē kāryakāraṇabhāva iti | kēcidāhuḥ | kāryakāraṇayōrēvānumānam | tathā ca dadhnēndriyakāmasyētyatrāpi vakṣyati | tattvayuktam | akāryakāraṇabhūtānāmapi kr̥ttikādīnāmacirōdgatarōhiṇyādipratipattihētutvadarśanāt | atō gamyagamakatvamēva kāryakāraṇabhāvaṁ manyatē | nanu sō ’pyanumānōttarakālīnatvādanaṅgam | satyam | anyasminnēva tu saṁbandhē sati paścātprasiddhayantamēnamanumānavyavahārōpalakṣaṇatvēnōpanyasyati | yadvā śaktyabhiprāyaṁ yayōrēva hi vyāptigrahaṇakālē gamyagamakasāmarthyātmanā kāryakāraṇabhāvitvēna sā ’vadhr̥tā tatraiva hētutā | atha vōdāhr̥taviṣayahētulakṣaṇamētat |

avinābhāvō hyanēkakāryakāraṇasvasvamisahacarabhāvādiprabhēdabhinnaḥ, tatrānnakaraṇatā hōmē hētutvēnōcyamānā saṁbandhāntarābhāvātkāraṇatvēna syāt | taccāprasiddhaṁ tasmānna hētvapadēśaḥ | satyaṁ lōkē hētuvyavahārakālātprathamaṁ pramāṇāntarēṇa saṁbandhaprasiddhirapēkṣyatē vēdē tu hiśabdapratipāditahētutvānyathānupapattyā saṁbandhābhidhāyi dr̥ṣṭāntavacanaṁ kalpyēta yadyadannakaraṇaṁ tēna tēna juhōtīti, tēna cōpapannaṁ hētutvam |kiṁ prayōjanamiti | yadi ca hēturavatiṣṭhētētyanēnābhiprāyēṇa | aparastvāha vyāptau siddhāyāṁ sarvānnasādhanasādhanakō hōmaḥ siddhō bhavati |kuta iti | sa ēva siddhāntābhiprāyaḥ | atha vā kutō darvipiṭharādēḥ sādhakatamatvam | itarastvāhānnakriyāyāṁ tāvattasyārthavattā ’sti tāvanmātraṁ vāśrayiṣyatē |śakyatē ca tēnāpīti | upapattiśabdasyārthaḥ | pūrvēṇa tu samānārthatā gamyatē | tēna vivakṣā | śaktyabhiprāyamētat | yadēva hi tadupayōgimātraṁ tadēva śakyatē kathaṁ citsādhakatamatvēna vivakṣitum | athavā ’rthavattvaṁ karaṇavibhaktirnirdēśālambanamupapattyā punarvartamānānnakriyasya hētutvābhidhānāttādr̥śasya hōmaṁ pratyanupapattyāśaṅkayōpapattiṁ vadati |śakyatē ca tēnēti | tatra cōdayati | ētaddhi kriyata ityucyatē tatkathaṁ śakyata ityabhidhīyatē | vartamānakriyasyāsaṁbhavādityuttaram | yadvā svayamēvāśaṅkya pariharati |yadi ca na darvipiṭharādīti | ubhayōḥ parāmarśaḥ | sādha
[p. 140]
katamatvavartamānatvē cēttatra na vidyētē śūrpē ’pi tathaivēti stutirna syāt tēna yathā tava stutyarthaḥ kathaṁ cidvidyatē tathā mama hētvartha ityaviśēṣaḥ | hētau ca śrutirityādi, asaṁbaddhavākyasaṁbandhidōṣādantē draṣṭavyam |stutau lakṣaṇēti | annakaraṇatvēna sarvajanābhimatēna prāśastyaṁ lakṣyatē |śūrpēṇēticāsminpakṣē nityānuvādō ’nnakaraṇasāmānyēnaiva prāptasya | itthaṁ vā sūtragamanikā | tatrārthavattvaṁ tāvadarthavādātprayōjanavattaratvamupapattirityaprasiddhaṁ, saṁbandhō ’pikālpanikavākyāśrayaṇāt | tasmāddhētuḥ || 26 ||

śūrpēṇēti tāvatkaraṇavibhaktiśrutyaivāvaruddhō hōmō nānumānikairdarvipiṭharādibhiḥ saha bādhavikalpasamuccayānpratipadyatē |

hōmaśca tēna nirākāṅkṣībhūtō nānyatprārthayatē | anutthitāyāmēva ca darvipiṭharādiśrutau śūrpaṁ prāpnuvacchrutyanumānaṁ pratibadhnāti | tēna bravīti—acōdanā catasyēti | hētvapadēśaśca stutyaivōpapadyamānaḥ sannaśrutadr̥ṣṭāntakalpanāyai prabhavati | śūrpaśrutiśca vidhyuddēśapātinyananyaprayōjanā vispaṣṭā ca satī parityaktuṁ na yujyatē | tasmādyadvā ’nnakaraṇatvādityēṣa kartavya ityanēnāpēkṣitatvāllakṣaṇayaitatpratipādayati praśastatvāditi | atha vā ’nnakaraṇatvāditi śrutivr̥ttamēva | tatra yathāśrutaṁ vidhyuddēśē hētutāmapratipadyamānaṁ tadanantarākāṅikṣatārthōpaplutahētvapēkṣaprāśastyahēturavadhāryatē, annakaraṇatvātpraśasta iti | kalpanādvayē ’pi ca lōkaprasiddhadr̥ṣṭāntalābhānnāśrutatadvākyānumānaprasaṅgō bhaviṣyati | siddhaṁ hi praśastānāṁ kartavyatvamannakaraṇānāṁ ca praśastatvamiti | acōdanā ca tasyēti vyākhyāntaram | tava hi yadyadannakaraṇaṁ taccōdyatē na ca darvipiṭharādīnāṁ karaṇatā sādhakatamasya pākādēḥ karaṇatvāt | ēvaṁ cōttarasūtramāpatati || 27 ||

yatpunaḥ śūrpē ’pyannakaraṇatvānupapattēḥ stutirna prāpnōtītyuktaṁ kiṁ tatrābhidhīyatē || 28 ||


[p. 141]
asmatpakṣē ’rthō ’sti stutyālambanakaraṇatvaṁ nāma, vākyaśēṣō hi bhavanpāratantryādgauṇatvādyapi pratipadyatē tadā ca vidhēyāntaravaśādavaśyamanuvādēna bhavitavyamanuvādaśca yathāvijñātasya bhavati | ataḥ śabdēnaivābhyanujñātaṁ yādr̥śaṁ vayamannakaraṇatvaṁ śūrpē paśyāmastādr̥śamidaṁ saṁkīrtyata iti | anēna vartamānāpadēśō vyākhyātaḥ | tatrāpi hi kr̥taṁ vā kariṣyamāṇaṁ vā stōtuṁ kriyata ityucyatē | kathaṁ stutiḥ, sarvalōkasya bhūtabhaviṣyadanādarēṇa vartamānōpakārānurāgādvartamānālōcanēnaiva ca kālāntarē ’pi tatra prītiriti kriyata ēvānēnānnamityucyatē | atha vā ’nnakriyāśaktērvartamānatāmannakriyāyāmēvōpacarya stauti | tatrāpi janānāṁ śaktyatikramēṇābhivyaktipriyatvātkriyata ityuktē stutirbhavati | na śaktyabhidhānāt | tava tu vidhivāditvānmukhyānnakaraṇatvavartamānatvayōragrahaṇē dōṣaḥ | kiṁ kāraṇam | vidhānaṁ hyatyantānavagatārthaviṣayam | tatra yathāśrutādanyathāgrahaṇaṁ niṣpramāṇakam | ētadēvāha—vidhau hi na paraśabdārthaḥ prayōjanamiti | paraśabdārthō hi lakṣamāsu prayōjanam | tadiha bhūtabhaviṣyatkriyāvācinaḥ śaktivartamānatāvācinō vā svārthē vartamānānnakriyāvācī śabdaḥ kalpanīyaḥ |

tannimittamātrē śabdārthē sādhakatamatvavācinī tr̥tīyā | nacaivaṁbhūtatvaṁ kutaścitsiddhamityapramāṇakam | atha mukhyārthaparigrahaḥ | tatrōcyatē | na ca vartamānaṁ sādhakatamaṁ vōpadiśanvēdaḥ śakyamarthaṁ vidadhyāt | na hi vartamānānnakriyēṇa śūrpādinā sādhakatamēna vā pākēna hōtuṁ śakyatē tasmādubhayathā ’pi vipratiṣiddham | asmatpakṣē tvanuvādatvātparaśabdārthagrahaṇam |yathā lōkē balavāndēvadattaiti bhūmnyatiśāyanē vā matuppravr̥ttirna ca viśēṣa upāttō ’muṣmātprakr̥ṣṭabala iti | tatra sarvasattvēbhyaḥ prakarṣē mukhyaḥ śabdō na ca tathā saṁbhavati siṁhādīnāṁ balavattaratvāditi dēvadattānnyūnatarabalānapēkṣyaivamabhidhīyatē tathā ’tra viprakr̥ṣṭa
[p. 142]
tarānnasādhanalāṅgalādyapēkṣayā śūrpaṁ sādhakatamamityucyatē | nanvēvamāpēkṣikapravr̥ttērmukhyatvamēva syāt, tathā ca dēvadattē balavacchabdapravr̥ttiṁ naiva gauṇīṁ manyatē | satyamēvaṁ, yadā tāvannyūnamātrāpēkṣayaiva prayujyatē yadā tvaviśēṣapravr̥ttēstadadhikabalēṣvapi balavadbuddhirjātā tadā sa ēva śabdaḥ kutaścidapi nyūnabalē vartamānō gauṇaḥ saṁpadyatē | tathā yadi vidhyuddēśōpāttē śūrpē ’nnakaraṇatvamanūdyatē tatastannyūnamātrāpēkṣayā vā mukhyatvaṁ nyūnānupādānādvā sāmānyataḥ pravr̥ttasya sarvaprakr̥ṣṭagāmitvabuddhau satyāṁ gauṇatā | bhavatastvapūrvavidhānādatyantasādhakatamatvavartamānatvayōḥ kriyāṁ pratyupādānānnyūnāpēkṣāgauṇatvayōrnimittaṁ nāstītyatiklēśaḥ syādityasamānam || 29 ||

abhyupētyavādō ’yam | yadyapi hētuvidhānaṁ tathāpi na darvipiṭharādēḥ prasaṅgaḥ | kutaḥ | śūrpaṁ hi vidhāyānnakaraṇaṁ hēturucyatē | sō ’pi ca na lōkē prasiddhaḥ, śabdamēva dr̥ṣṭāntavācinamanumāya sādhayitavyaḥ | tadanumānē ca śrutahētutvānyathānupapattiḥ pramāṇaṁ, sā ca yāvatyēva hētutvamupapannaṁ tatō ’dhikakalpanāyai na prabhavati | śūrpē ca hōmasaṁbandhitvēna pratijñātē ’nyadharmasyāhētutvādavaśyaṁ tadgatamēvānnakaraṇatvaṁ vaktavyam | saṁnidhēśca tadavacchinnamēva tadgamyatē | lōkē ’pi ca yaṁ dharmiṇaṁ pratijñāya yō hēturupadiśyatē sa prathamaṁ tāvattadgataviśēṣātmanaiva pratīyatē | tadātmakasya tu sādhyāṁśānugamābhāvātsāmānyamātraṁ vivakṣitamiti dr̥ṣṭāntaprayōgavēlāyāmēvāvadhāryatē, vēdahētūnāṁ punarna sāmānyātmanā sādhyasaṁbandhō ’vagatō na viśēṣātmanā sō ’dhunaivārthāpattyā kalpanīyaḥ |

tatra viśēṣasyōpādānātsāmānyāprasiddhēśca tatparityāganimittasyāsaṁbhavādupāttaviśēṣamātrōpasaṁhr̥tānyathānupapattistadgatamēva dr̥ṣṭāntavacanaṁ kalpayati | tadakalpanē hi hētunirdēśaḥ śrutō virudhyatē | yadi tu darvipiṭharādigatānnakaraṇatvahōmasaṁbandhāvinābhāvō na kalpyatē | na kiṁ cicchrutaṁ dr̥ṁṣṭaṁ vā nāvakalpatē | tasmādīdr̥śaṁ dr̥ṣṭāntavacanaṁ kalpyaṁ
[p. 143]
yadyacchūrpamannakaraṇaṁ tēna tēna juhōtīti | tadētadviśēṣadr̥ṣṭamanumānam | lōkē ’pi tr̥ṇadhūmadarśanāttr̥ṇāgnirēvānumīyatē nāgnimātram | yathā ca gamanaṁ gōśabdavyutpattinimittatvēnōpādīyamānaṁ sāsnādimatsāmānyapratyayōttarakālaṁ tadgatamēva nimittatvaṁ pratipadyatē na gantr̥mātraviṣayamiti gōśabdavyavasthā tathā śūrpagatānnakaraṇahētvapadēśānnānyagatahētutvaprasaṅgaḥ | tatraitāvānarthaḥ syāt | yadyadannakaraṇasamarthaṁ śūrpaṁ tēna tēna hōtavyaṁ na darvipiṭharādigrahaṇam | yathā balavadupadhmātē ’gnau dahanahētutvēnōktē sa ēvānupadhmātō na dahēnna tu śaṅkhādayō balavadupadhmātā dahanti | tasmādvyavasthā | yadi punaḥ śūrpagatānnakaraṇavyatirēkēṇa mahāsāmānyaṁ vivakṣyatē tatō yadyadagr̥hītaṁ tasya tasya kā cidannanimittatā vidyata ityavyavasthitatvāddhōmākṣiptadravyamātrānuvādaḥ sannanarthakō ’nnakaraṇaśabdaḥ | tasmādannahētutvēna stutitvamēva varamiti || 30 ||


iti hētuvannigadādhikaraṇam || 3 ||
ihānarthakyaśravaṇātkēcidēvaṁ saṁdēhamupanyasyanti kimarthavantō mantrā utānarthakā iti | tattvayuktam |spaṣṭē śabdātpratītē ’rthē nānarthakyaṁ hi śaṅkyatē | agnau dahati dr̥ṣṭē vā dagdhr̥tvaṁ kiṁ vicāryatē || sarvatra hi kāryadarśanācchabdānāṁ śaktayaḥ kalpyantē | taccārthapratyāyanaṁ mantrēṣvapyuccāryamāṇēṣūpalabhyatē | nacāviśiṣṭastu vākyārthaityēvamādipratijñāmātrasādhyōttarāḥ pūrvapakṣā bhavanti | tasmādayuktō ’yamupanyāsa iti matvāha—kiṁ vivakṣitavacanā mantrā utāvivakṣitavacanā iti | nanvanēnaiva hētunēdamapi na vicāraṇīyam | naiṣa dōṣaḥ | arthavatāmapi vākyānāṁ dvaividhyadarśanāt | uccāraṇārthapratyāyanē hyavinābhūtē tannānyataravivakṣayā prayujyamānē ’pi kiṁcinnāntarīyakaṁ bhavati | yadyarthapratyāyanaṁ
[p. 144]
vivakṣyatē tadōccāraṇamarthāt, athōccāraṇavivakṣāṁ tatō ’rthapratyāyanamanuṣaṅgāt | yathā japēṣu viṣavidyāsu cētyasti vicārāvasaraḥ | kathaṁ punarasya pramāṇalakṣaṇēna saṁbandhaḥ | pūrvamēvōktamētat | yathāmnāyasya kriyārthatvādityayamēvātra pūrvapakṣa iti taduttarēṇaiva ca nirākāṅkṣatvānna punarabhihitam | ēvaṁ hi manyatē yatra sō ’rōdīdityēvamādēḥ kathaṁ citsaṁbandhāpādanaṁ, tatra mantrēṣu kaḥ saṁdēhastasmādupayōgaviśēṣa ēva cintanīya iti | tatra vidhistutitvē tāvatsvayamēva nirākariṣyati, avidhisarūpatvāt | pradēśāntaravihitastutyasaṁbhavācca | pariśēṣātsvarūpaprayōgē satyarthōccāraṇayōḥ kiṁ vivakṣitamiti vicāryatē | sāmasu tu vācakatvābhāvādātmaprayōgamātrākṣarābhivyaktiparatvagatasaṁdēhaḥ | kathaṁ punaḥ pūrvapakṣavādinaḥ śrutyasaṁyuktānāṁ kēṣāṁ cinmantrāṇāṁ prayōgasiddhiḥ | kēcidāhuḥ | aprayōgārthamēvāsāvavivakṣitārthatvē yatatē | na hyanāśritārthānmantrānkaścidapi prayuṅktē | atō yacca kimuccāraṇamātrēṇōpakurvantīti siddhavatprayōgābhidhānaṁ naitadañjasaiva draṣṭavyam | ayaṁ hi tatra duṣṭō ’bhiprāyaḥ | yadi nāmōccāraṇamātrōpakāraṁ vakṣyati | tatra śakṣyāmyasyāprayōgaṁ vaktumiti | yadapi prayōjanakathanē barhirdēvasadanaṁ dāmītyayaṁ barhirlavanātpracyavyitē tadanēna prakārēṇa prayōgapracyāvanamēva draṣṭavyam | atha vā yājñikadarśanēnāvigānātprayōgasiddhimavicāryētarō vicāraḥ | kimarthaṁ tu yājñikaprasiddhirupēkṣitā yataḥ saiva tāvadyuktāyuktatvēna na vicāryatē | tatrāyamabhiprāyaḥ | sarvathā tāvaddr̥ḍhamēṣāṁ smr̥tinyāyēna prayōgitvamavasthitaṁ tatra śakyaṁ bādhituṁ tasyaiva tvidaṁ mūlaṁ nirūpyatē | tadyadi pūrvapakṣō bhaviṣyati tatō ’nyapramāṇābhāvādviniyōjakaśrutyanumānēna mūlaṁ kalpayiṣyāmaḥ | siddhāntē tu liṅgaprakaraṇayōrēva mūlatvādhyavasānam | atha vaivaṁ pūrvapakṣē ’pi prayōgaḥ | svādhyāyādhyayanavidhinaiva mantrāḥ puruṣarthāya nīyantē | tathā hi | darśapūrṇamāsādibhiḥ kramaprakaraṇābhyāṁ yāvatsaṁspr̥śyatē tatsarvamupakārakatvēna svīkriyatē | prayājādivākyāni mantrarūpamapi ca |

tatra prayājādivākyārnyaṁtha samarpya caritārthāni svarūpasaṁsparśē satyapi prayōjyatāṁ na pratipadyantē | mantrāḥ punaḥ karmānaupayikārthābhidhāyitvāttēnāṁśēnānapēkṣitāḥ | stutividhismr̥tīnāṁ tu prakārāntarēṇa siddhiriti prayōgavacanēnaiṣāṁ rūpamēvāṅgīkriyatē | svādhyāyādhyayanacōdanā ’pi pratyāsannataramantrasvarūpamēva samarpya caritārthatvānna viprakr̥ṣṭamarthābhidhānaṁ yāvadgacchati | prayājādibākyēṣvapi tāvadrūpagrahaṇamēva prasaktamāsīt, tattvabhiprētārthadānēna
[p. 145]
yuktaṁ na tviha tathā kiṁcit | śabdē ca kāryasyāsaṁbhavādarthē kāryaṁ vijñāyatē | mantrāṇāṁ tu śabda ēva saṁbhavati | avaśyaṁ hyarthaprādhānyapakṣē ’pi puruṣaḥ śabdē niyōktavyaḥ | tadvayāpārōttarakālatvādarthābhidhānasya | tasmādrūpamēvāṅgam | tathā ca tadarthaśāstrādīnyucyantē | parihārasūtrakramānurōdhēna viparyastānyudāharaṇānyabhryādānātprabhr̥ti dātavyāni | bhāṣyakārastu yathātathōdāhr̥tairapi kāryasiddhiṁ matvaivamupanyastavānuruprathā uruprathasvētyādi |yathāsākṣa iti | nīlīrōgādyupahatēndriyasya cakṣurastyēvēti parairdr̥śyatē, parēṇa tu nīyamānamupalabhya na paśyatīti jñāyatē, tathā mantrarūpamālōcayatāmarthaprakāśanaśaktibuddhiryadyapi bhavati tathāpi parēṇa viniyōgaṁ dr̥ṣṭavā svayaṁ viniyōjakaśaktirnāstīti gamyatē | tataścārthātantratvam | anyathā svayamēva viniyujyēta |nanvarthavādārthamiti | liṅgaprakaraṇānumitamantravidhistutyabhiprāyam |na hīticchēdaḥ | vidhinaikavākyatayā ’rthavādāḥ stutyarthā, kalpitāḥ | pradēśāntarasthasya tu pratyakṣasyānumānikasya vā vidhērātmanaḥ samīpē ’rthavādamapaśyataḥ svayaṁ prarōcanāśaktyāvirbhāvēna vyāvr̥ttāpēkṣatvānna dūrasthayā stutyā kāryam | tathā ’bhryādānē rūpādēva prāptatvānmantrāṇāṁ tāṁ caturbhirādatta ityanarthakaṁ vacanam | catuḥsaṁkhyāmapi bruvadētanmantragatāmēva brūyānna kriyāgatām | na hyanyaguṇō ’nyagāmī bhavati | na ca niṣkriyatvātkarmāṅgatvēnōpadēṣṭuṁ śakyatē | tēnaivaṁ vākyaṁ bhadēdya ētē catvārastairabhryādānaṁ kuryāttē ca prāgēva vacanāccatvāra ityānarthakyam | kriyānaṅgatvādēva ca saṁkhyāyāḥ samuccayaśabdābhāvācca pratyēkaṁ ca sāmarthyādvikalpaḥ prasajyamānō na śakyō vārayitum | asmatpakṣē punarvacanagamyatvādadr̥ṣṭasya na caturbhyaḥ prāgastitvē pramāṇamiti yuktaḥ samuccayaḥ |
[p. 146]
ubhayōrapi tāvadraśanayōraśvagardabhabandhanārthamādānamarthaprāptatvānna vidhīyatē | yadi mantrō ’pi rūpātprāptō ’narthakaṁ vacanam | parisaṁkhyēti parērvarjanārthatvāttadviṣayā buddhirabhidhīyatē | sā ’pi gardabharaśanāyā ādānē vā syānmantrē vā | ubhayathā ca tridōṣī | vidhiparaḥ sanna gr̥hyata iti svārthaṁ jahyāt | parasya ca vākyasya gardabharaśanāṁ nētyasyārthē kalpēta | prāptaṁ ca rūpādarthādvā mantramādānaṁ vā bādhēta | adr̥ṣṭārthatvē tvandhanyāyēna yatraiva nīyatē tatraiva vartiṣyatē | yadi cāśvābhidhānīmiti saṁbandhaḥ syāttataḥ parisaṁcakṣītāpi na tvasāvasti | kārakāṇāṁ kriyāparihārēṇānyōnyasaṁbandhābhāvāt | tēna vākyamapi kriyayaiva saṁbadhnīyāt | ēkā ca sā | prakaraṇāpūrvasaṁyōgaścāviśiṣṭastasmānna parisaṁkhyāprayōjanaṁ kathayati |atō na pramāṇaṁ barhirityādi | tadā hi mahāprayōgavacanēna sarvē mantrāḥ kēvalapradhānārthāstatprayōgābahirbhāvavr̥ttayō nāṅgaiḥ saṁbadhyēran | pāṭhakramānurōdhāttu tadā ’pi naiva vyutkramēṇa prayōgaḥ karmāṇyanādr̥tya sakr̥dēvānuvākamadhyāyaṁ vā paṭhitvā ’nuṣṭhīyatē |

agnirmūrdhēti yō ’rthaḥ pratīyatē sa mūrdhāgnirityanēnāpītyanarthakō niyamaḥ | yasya tvadr̥ṣṭārthatā tasya kramānyatvē taduccāraṇajanyādr̥ṣṭapramāṇābhāvātkramānyatvaṁ na yuktamiti niyamārthavattā | aya niyatapratyāyanādadr̥ṣṭaṁ kalpyēta taduccāraṇādēvōpapadyatē tadadhīnatvānniyatapratītēḥ | yastu dr̥ṣṭārthēṣu prakr̥tipratyayasamāsēṣu niyamō dr̥śyatē yathēndrāgnī nīlōtpalaṁ rājapuruṣaścitragurniṣkauśāmbririti | yuktaṁ tatra viparyayē ’paśabdārthānyatvānarthakyaprasaṅgāt | ajādyadantaviśēṣaṇatvādinimittō hi tatra niyataḥ pūrvanipātaḥ smaryatē tēnāgnī
[p. 147]
ndrāvityasādhutvaṁ puruṣarāja ityarthānyatvaṁ kauśāmbinirityanarthakatvam | yastvagnīndrāviti kvacitprayōgaḥ sa cchāndasō ’gnērvā ’bhyarhitatvasya vivakṣayēti mantavyam | tulyakakṣārthapratītāvindrāgnīpadamēva vyavasthitam | nanvihāpi kramānyatvādamantratvaṁ syāt | tadēvārthaparatvē sati tadavināśē tu kiṁ nimittamiti na vidmaḥ | tēna mantraprasiddhau vākyaniyamādityapi sūtram | atha vā ’stvaprakaraṇādhītavākyaniyamāt | na hyarthābhidhānē ’nyadīyasyātmīyasya ca viśēṣaḥ |

atha vā mantrapauruṣēyavākyayōstulyē ’rthābhidhānasāmarthyē mantravākyaniyamō ’dr̥ṣṭārthaḥ | atha vā ’nēkadhyānādismaraṇōpāyaprasaṅgē vākyaniyamāt | na hi dr̥ṣṭē ’rthē mantrasya dhyānādērvā kaścidviśēṣa ityadr̥ṣṭārthatā |

nahyavidvānvihitō ’stītyavaśyaṁ tāvadagnīdhātmīyāḥ padārthāḥ prāgēva karmaprakramādavagantavyāḥ | tatra praiṣaḥ piṣṭapēṣaṇanyāyēnārthaṁ jñāpayitumaśaknuvannadr̥ṣṭārthō bhavati | atha smārakō mantra ityucyatē | tadapi nāsti | brāhmaṇajñānāmyāsapāṭavanimittasaṁskārādēva tatsiddhēḥ | saṁskārābhivyaktihēturapi pūrvapadārthasamāptirbrāhmaṇamēva vā bhaviṣyati nārthō mantraiḥ | tatra yaducyatē saṁskāraviśēṣō bhaviṣyatīti nāsāvadr̥ṣṭādanyaḥ saṁbhavatyataḥ pūrvapakṣāpattiḥ | yadi hi pratītō ’pyarthō naiva dr̥ṣṭaṁ sādhayati tatō yattaddūramapi gatvā ’vaśyaṁ kalpanīyaṁ taduccāraṇādēva varamiti |

na catuḥśr̥ṅgādi kiṁcitkarma tatsaṁbandhi vā prakr̥tau vikr̥tau vā vidyatē | yadyapi ca guṇavādēna kiṁcitsyāttathāpi tadanuṣṭhānābhāvānna tatsmr̥tyā kāryam | na ca jñāyatē
[p. 148]
kva pradēśē prayujyatāmiti | tatra mantrapāṭhakramānurōdhēnōccāraṇamāpatatīti siddhaḥ pūrvaḥ pakṣaḥ | mā mā hiṁsīrmā mā saṁtāptamityādīni vēdihavirdhānādiviṣayatvādacētanē ’rthabandhanādityatrāpyudāharaṇam | iha tvaprasaktāyāṁ hiṁsāyāṁ pratiṣēdhānarthakyam |

ōṣadhē trāyasva, śr̥ṇōta grāvāṇa iti ca saṁbōdhanaṁ kāryaniyōgābhimukhyakaraṇārtham | na cācētanasyābhimukhyaṁ saṁbhavati | na ca paśutrāṇē prātaranuvākaśravaṇē vā praiṣēṇa pravr̥ttirupapadyata ityānarthakyamarthavivakṣāyām |

dyutvamantarikṣatvaṁ cāditērēkānēkatvaṁ ca rudrasya vipratiṣiddham | na caiṣa vipratiṣiddhō ’rthaḥ karmaupayikaḥ | kathaṁ vā ’ditirdēvatā ’ntarikṣaṁ dyaurvā bhavēt | na ca stutyarthatayā ’pi hētudvayaṁ parihartuṁ śakyaṁ brāhmaṇē hi vidhiśēṣabhūtāḥ stutayō ’rthavantyō bhavanti | mantrastutistvaprayōjanatvānnādartavyā |

svādhyāyādhyayanasya karmārthatvādyatkarmaṇyupayōkṣyatē tadabhyasitavyaṁ taccaivaṁ vidvāṁsaḥ santō vr̥ddhāḥ śiṣyānakṣarāvadhāraṇa ēva pravartayanti saṁnihitē ’pyarthē na tadvacanābhyāsē |
[p. 149]
tēnāvaśyaṁ tēṣāmuccāraṇamēvāṅgatvēnābhiprētamiti |

kēcitpadārthā jñānēnāvijñēyāḥ | kēṣāṁ cittu vākyārtha ēva na jñāyatē | na ca mantrārthaḥ sattāmātrēṇōpakarōti kriyāvēlāyāmasmaryamāṇa iti yadēkāntēna śakyē kartumuccāraṇaṁ tadēva kāryamityavadhāryatē |

arthaprakāśanapakṣē yasya yō ’rthaḥ sa ēva tēna prakāśayitavyaḥ | kēciccānityairakarmāṅgabhūtaiścārthairarthavantō mantrā lakṣyantē yathā kiṁ tē kr̥ṇvanti kīkaṭēṣu gāva iti | ayaṁ hi dr̥ḍhēnādhyētṝṇāṁ smaraṇēna viśvāmitrasyārṣaṁ gamyatē | tēna kila karmārthaṁ dhanaṁ prārthayamānēnēndrō ’bhihitaḥ | trailōkyādhipatē yāḥ kīkaṭēṣu janapadēṣu gāvastāstava kiṁ kurvanti | tē hi nāstikāḥ kiṁ kratunēti vadantō na kiṁcitkarmānutiṣṭhanti | ataśca tā nāśiraṁ sōmasaṁskārārthaṁ duhatē na dharmaṁ tapanti | na dharmatapanē payōdānēna sādhanībhavanti | tasmātpramagandasya kīkaṭādhipatēryadvēdō—dhanaṁ tadasmākaṁ naicāśākhaṁ nagaramābhara |hagrahōrbhaśchandasītibhakāraḥ | atha vā ’smānprati tadbibhr̥hi dhāraya pōṣaya cētyētannō maghavanrandhayā—sādhayāsmākamiti | chāndasaṁ dīrghatvam | yadyētadvivakṣitaṁ tathā satyādimadarthābhidhānādvēdasya kr̥trimatvēnāprāmāṇyaṁ prasajyatē | na cānyō mantrārthaḥ śakyatē vaktumapratītēḥ | atō ’rthasadasadbhāvāvanādr̥tyākṣarōccāraṇaṁ phalavadāśrayaṇīyamiti || 31 ||


[p. 150]
mantrōccāraṇaṁ tāvadakṣaragrahaṇēna nirākāṅkṣīkr̥taṁ na sākṣātkratvaṅgatvaṁ pratipadyatē | akṣarāṇāṁ ca dravyavadanitikartavyatātmakatvātprakaraṇēnāgrahaṇam | ēvaṁ padārthajñānasya vākyārthapratyayēna nairākāṅkṣyādagrahaṇam | vākyārthapratyayastvakr̥tārthaḥ prakaraṇē viparivartamānaḥ kriyātmakatvātprayōgavacanākāṅkṣitaḥ karmasamavētānuṣṭhāsyamānārtharamr̥tiphalatvēnētikartavyatā bhavati | tatrādr̥ṣṭakalpanānimittābhāvaḥ | samāmnānānyathānupapattyā hi tatkalpyēta nōpapannē ’rthavattvē | yadyapi ca tatkalpanāvasarō bhavēttathāpi kāmaṁ vākyārthapratyayādēva na tvaupayi ’kārthapratītinirākāṅkṣādvākyāta | avaśyaṁ ca dr̥ṣṭādr̥ṣṭayōrviniyujyamānasya pramāṇamupanyasitavyam | iha ca prakaraṇādadr̥ṣṭārthatā liṅgācca dr̥ṣṭārthatā | na ca prakaraṇamaśakyē ’rthē viniyōktumarhatītyēkāntēnaitadāpatati yacchaknuyāttanmantrēṇa kuryāditi | na cāsāvadr̥ṣṭaṁ śaknōtīti laukikaṁ vaidikaṁ vā pramāṇaṁ vidyatē | tasmādubhayōrliṅgaprakaraṇayōrdr̥ṣṭārthaprayōgēṇaikavākyatā | ēvaṁ ca sati yājñikaprayōgaprasiddhērna mūlāntarakalpanāklēśō bhaviṣyati | ataḥ svābhāvikamēvārthaprādhānyavāsthitam | naivamiti | na dr̥ṣṭō ’rthō nirvr̥tta ityētāvataiva tādarthyamavasīyatē | puruṣārthānupayōgēna svādhyāyādhyanavidhērānarthakyāt | na ca buddhaśāstrāvidyamānavacanācētanārthabandhanānmantrārthōpayōgaḥ | tatra yadi dūrē ’pyadr̥ṣṭakalpanātō na mucyāmahē tatō ’tikramakāraṇābhāvāduccāraṇādēva kalpanīyam |

ubhayavādisiddhatvāduccāraṇakartavyatāyāstatprabhavatvāccādr̥ṣṭakalpanasya | tatrōcyatē yajñēyajñāṅgaprakāśanamēva prayōjanamiti | yadyapi lōkavattairna saṁvyavahārastathāpi tatsva
[p. 151]
rūpaprakāśanamātramēvānuṣṭhātṝṇāmupakariṣyati | ataśca yāvanmātramēvānaupayikaṁ saṁbōdhanādi kāmaṁ tanna vivakṣyēta na tu tadvaśēna sarvamēva tyaktavyaṁ na hyaikarūpyaṁ nāma kēnacinniyatam | tasmādyathādarśanābhyupagamādbarhirdēvasadanaṁ dāmītyēvamādīnāṁ tāvadavihatamarthaprādhānyam | tāṁ caturbhirādatta ityatrāpi vadāmaḥ || 32 ||

yadyapi mantrāḥ prāptāḥ sāmarthyēna tathāpi catuḥsaṁkhyāmādānē vidhāsyati | tatrāruṇaikahāyanīnyāyēna parasparaniyamē sati mantragatacatuḥsaṁkhyāviśiṣṭamādānaṁ cōditaṁ samuccayādr̥tē kartuṁ na śakyata ityarthātsamuccayaphalam | atha vā yāvalliṅgānumitāḥ śrutayaḥ pratimantraṁ kalpayitumārabhyantē tāvadanēna pratyakṣavacanēna catuḥsaṁkhyāviśiṣṭāstē vihitāstēnāprāptavidhirēva vacanam | tatra tu vinā ’pyētēna mantrēṣvarthātprāptavatsu tatparatvē mandaṁ phalamityananyalabhyacatuḥsaṁkhyārthaṁ tasyōpadēśaḥ || 33 ||

yāvaddhi mantrāmnānamanavagataprayōjanaṁ prakaraṇī cākr̥tārthastāvadyattatsiddhayarthaṁ kalpyatē tatsarvaṁ vaidikaṁ bhavati | nairākāṅkṣyōttarakālaṁ tu kalpitamapi pauruṣēyatvādapramāṇaṁ syāt |

na ca śrutimakalpayitvā liṅgādēḥ svātantryēṇa prāmāṇyamiti vakṣyatē | tadētadāha |sati ca vākyē liṅgaṁ viniyōjakaṁ taccāsya nāstīti | yadaiva hi prakaraṇādanēna yajēta raśanāṁ vā gr̥hṇīyāditi kalpayitumiṣyatē tadaivāśvābhidhānīmityanēnāpahārō mantrasya | yadapinaivaṁ saṁbandha ityādatta iti kathaṁ tarhītyaśvābhidhānāmiti |tatkārakasaṁbandhāsaṁbhavātkriyayaiva
[p. 152]
saha sāmānyābhiprāyēṇa draṣṭavyam | tasmānnādānamātrē vidhīyatē kiṁ tarhyaśvābhidhānīviśiṣṭē | atha vā phalataḥ paścāttanakārakasaṁbandha upanyasyatē | sarvathā darśaśāstratā nāsti | yadi hi yadēva mantravacanātprāpnuyāttadēva pratyakṣavacanēnōcyatē tatō vayamupālabhyēmahi | nanvēvamaprāptavidhirēvāyaṁ saṁjāta iti na vaktavyaṁ parisaṁkhyēti | phalēnaivamabhidhānādadōṣaḥ | sarvatra hi parisaṁkhyāśabdādēvakārādvā vinā na śrutyā parisaṁkhyā niyamō vōcyatē vidhirēva tvēvaṁjātīyakasya phalēnaivaṁ vyapadēśaḥ | kastarhi vidhiniyamaparisaṁkhyānāṁ bhēdaḥ | ucyatē |vidhiratyantamaprāptē niyamaḥ pākṣikē sati | tatra cānyatra ca prāptē parisaṁkhyēti kīrtyatē || vidhirēva hi kēnacidviśēṣēṇaivaṁ bhidyatē | tatra yō ’tyantamaprāptō na ca prāpsyati prāgvacanādityavagamyatē tatra niyōgaḥ śuddha ēva vidhiryathā vrīhīnprōkṣatīti | yatra tu prāgvacanātpākṣikī prāptiḥ saṁbhāvyatē tatrāprāptipakṣaṁ pūrayanyō vidhiḥ pravartatē sa niyantr̥tvānniyama ityucyatē yathā vrīhīnavahantīti | taṇḍulaniṣpattyarthākṣēpādēva tatsiddhērna tatprāptimātraṁ vidhēḥ phalaṁ kiṁ tarhyaprāptāṁśapūraṇam | tadaprāptipakṣē ca taṇḍulairupāyāntarāṇyākṣipyēran, pūraṇē tu sati yā tēṣāṁ nivr̥ttirasāvarthānna vākyāt | na ca tadvāraṇaṁ niyamaḥ | parisaṁkhyā hi tathā syāt | pratyāsannāṁ vā ’vahantiniyatatāmutsr̥jya nānyanivr̥ttiphalakalpanāvasaraḥ | tatprasaktidvārā tvavahantēraniyatirāsīditi niyamāntargataivārthānnivr̥ttirgamyatē | na ca prāptē sati vidhirayaṁ pravr̥ttō yēnāsyānyanivr̥ttyarthatā kalpyēta | prāgēva tu pravartamānēnārthasya prāpakaśaktinirōdhādanyāprāptiḥ kr̥tā sā cārthalabhyēti na tayaiva vyapadiśyatē | yaḥ punaḥ prāṅniyōgāttatra cānyatra ca prāpnuyāditi saṁbhāvyatē yatra vā yaccānyacca sā parisaṁkhyā yathā ’traivōdāhr̥tē yathā ca gr̥hamēdhīyē pañcamē pakṣē | atrāpi ca na prāptē satyēṣā pravartatē prāpakasya śāstrasyānanumitatvāt | kathaṁ tarhi | yadyētadvākyaṁ nābhaviṣyattata ēnaṁ prāpsyaditi | sarvasya pratyakṣasya vākyasya nānumānikavākyapratibandhamātraṁ phalamiṣyatē | kiṁ hi tēna paṭhitēna yasyānyatō ’pyarthaḥ sidhyati tadarthaṁ gardabharaśanānivr̥ttiḥ phalaṁ kalpyatē | tēnaivaṁ kalpyatē kr̥tvācintānyāyēna yadi nāmaivaṁ vākyaṁ na bhavēttataḥ kīdr̥śamanuṣṭhānaṁ syāt | tatra mantraprāptistāvadēkāntēna sidhyēdaśvābhidhānyāṁ tadvadēva tu gardabharaśanāyāmapi prasajyēta |


[p. 153]
yadā tvanēna vākyēna pratyakṣēṇa nairākāṅkṣyādaviśēṣaviniyōgasamarthavākyānumānaṁ niṣiddhaṁ tadā kēvalāśvābhidhānīviṣayatvasiddhirityapaunaruktyādarthavadvākyam || 34 ||

yadyapi pradēśāntarasthatvānmantravidhānaṁ na stūyatē tathāpi prathanavidhānāttatprarōcanayā ca sakalaṁ vākyamarthavat | tasya hyētadēvōtpattivākyam | nanu ca purōḍāśānyathānupapattiprāptatvātprathanaṁ na vidhātavyam | naitanniyōgataḥ prāpnōti | drutataraṁ hi piṣṭamaprathitamapi prathēta | vidhānē tu sati tādr̥śaṁ kartavyaṁ yēna prathayitavyaṁ bhavati | ēvaṁ cādhvaryukartr̥katā ’pi sidhyati | paṭhyamānaṁ hyādhvaryavasamākhyāṁ labdhvā kartr̥viśēṣaṁ niyacchati | arthaprāptaṁ tvasamākhyātatvānna niyāmakaṁ syāt | ēvamarthaṁ ca yadyapyēkāntatō ’rthātprāpnuyāttathāpi vākyēnaiva prāpayitavyam | tasmādupapannā prathanastutiḥ | ēvamapi yajñapatimēva tatprathayatītyanēna stutau siddhāyāṁ mantragrahaṇamanarthakam | na | mantrasyaiva stutyarthamupādānāt, prathanaṁ kartavyaṁ tasya hi kriyamāṇasyāyaṁ mantraḥ sādhanaṁ bhavati | tatra cōru tē yajñapatiḥ prathatāmityētānyakṣarāṇi prayujyantē tathā sati yajñapatiḥ prathitō bhavatīti guṇō labhyatē |kimētadēvāsya phalamiti nētyāha | stutyarthamēva taddravyasaṁskārakarmasviti nyāyāt | yadyapyatra karaṇamantrābhihitatvātphalaṁ kalpyatē tathāpi brāhmaṇē tāvattatsaṁkīrtanamēkāntēna stāvakam | mantrō ’pi tu liṅgaviniyōjyō na phalakalpanāyai prabhavati | karaṇavibhaktiviniyuktānāṁ hi sakalōpayōgānyathānupapattyā phalasādhanatā yuktā liṅgānumitā punaḥ śrutirākāṅkṣāvaśēna kriyāprakāśanamātraviniyōgāyaiva jñāyatē | tēnaivaṁjātīyakō
[p. 154]
mantrō ’pi pradhānaphalasaṁkīrtanātmikā stutirēvābhyupagantavyā |kathamasati prathana itikasyāyaṁ praśnaḥ kiṁ vidhyuddēśavartinaḥ purōḍāśaprathanasyāthārthavādagatasya yajñapatiprathanasyēti | dvidhā ’pi cāyuktaṁ purōḍāśaprathanaṁ tāvadvidhīyamānatvādēva na praṣṭavyam | na ca mantrābhidhānāttasyāstitvaṁ kiṁ tarhi svarūpasadbhāvādityuttaramapyasaṁbaddham | atha punaritarārthavādanyāyēna kathamarudatītivatpraśnaḥ | tathā ’pyuttaramasaṁbaddham |mantrēṇādhvaryuḥ purōḍāśamitipurōḍāśēna saṁbadhyatē na yajamānēna | tasmādagrantha iti kēcit | ubhayathā ’pi tvidamaduṣṭam | astu tāvatpurōḍāśaprathanē | tatra hi yājñikānāṁ kēṣāṁcidayaṁ mantraḥ kr̥tvā prathanamabhimarśanē prayujyatē sō ’yaṁ svasiddhāntēna pr̥cchati kathamasati—vr̥ttē prathanē prayujyamānēnānēna prathayatīti |

tatrābhyupētyavādēnōttaraṁmantrābhidhānāditi | yadyapi prathanaṁ prathamakr̥tatvānnāsti mantrēṇa nu sattayōcyata ityupapannaḥ śabdārthaḥ | atha vā sarvaprayōjakavyāpārāṇāṁ prayōjyavyāpārapūrvakatvamartharūpēṇa sthitamiti śabdairapi tathaiva pravartitavyam | iha ca stutiviṣayasiddhayarthaṁ prathayatītyētadvidhīyata ityuktam | tatrāha nāyaṁ vidhiḥ saṁbhavati viṣayānupapattēḥ | prayōjakavyāpārō hi pratīyamānastadgōcaraḥ syāt | sa cānupāttaprayōjyavyāpāratvānna pratīyatē tēna yathā yajētētyanuktē yājayatīti nōcyatē tathēha prathētētyanuktē prathayatīti na vācyam | na cēha purōḍāśaḥ prathēta tēna vā prathitavyamityupādānamasti | tasminnasati prathayatītyanupapannam | tadupapādayatimantrābhidhānāditipratīkagr̥hītamantrōpāttaprayōjyavyāpāraṁ hi brāhmaṇaṁ prathayatīti vidhattē |yaśca prathasvēti brūta ityanēnapurōḍāśakartr̥kāṁ kriyāmadhvaryuḥ prēṣyatītyētaddarśayati | yadyapi ca saṁbhāvyamānakriyāṇāṁ prayōjyānāmanupādāyāpi vyāpāraṁ śabdēna prayōjakavyāpāraḥ sidhyatītyētadapyuttaraṁ saṁbhavati tathāpi tūttaravibhavādupādānapūrvakataivōktā | atha vā ’stu yajamānaprathanēkathamasatītisarvastutīnāṁ kiṁcicchabdagatamarthagataṁ vālambanamuktam | tadatra kiṁnibandhanā stutiriti | tadabhidhīyatē | mantrōktamarthamāśritya stutiḥ pravartiṣyatē |mantrēṇādhvaryuḥ purōḍāśaṁ brūtaiti na purōḍāśaprathanōpādānābhiprāyaṁ kiṁ tarhi purōḍāśaṁ bravīti, uru tē yajñapatiḥ prathatāmiti | prathasvētyapītikaraṇaḥ prabhr̥tyarthō na śabdaḥ padārthatāyai |yaśca prathasvēti brūta ityapitadādyartha ēva | prathatāmiti brūta ityarthaḥ | yaścaivaṁ brūtē sa prathayatyanēnaiva | guṇavādāt | atha vā tadācaṣṭa ityēvaṁ mukhyamēva prathayatītyarthamāśritya prathamabuddhayā siddhā stutiḥ || 35 ||


[p. 155]
adr̥ṣṭārthōccāraṇavādinō ’pi tanniyamādaparamavaśyaṁ kalpanīyamadr̥ṣṭaṁ tanmamāpi pratyāyananiyamādbhaviṣyatītyavirōdhaḥ | ētēna mantratvādiniyamaḥ pratyuktaḥ | satsvapyupāyāntarēṣu viśiṣṭānupūrvīkamantraviśēṣāmnānādupāyāntaranivr̥ttau niyamādr̥ṣṭamātrakalpanayā siddhamarthābhidhānam || 36 ||

`yēyaṁ saṁpraiṣē agnīdagnīnityatra buddhabōdhanāsaṁbhavādabhidhānakarmagarhā ’bhihitā sā ’pyanupālambhaḥ | smaraṇasaṁskārārthatvāt | buddhīnāṁ hi kṣaṇikatvātsvādhyāyakālōtpannānāṁ na prayōgakālaṁ yāvadavasthānaṁ tatrāvaśyaṁ kēna ciddhayānādinā ’nusaṁdhānē kartavyē mantrō niyamyatē |

atha vāsaṁskāratvāditi | yadi hi bōdha ēvāvatiṣṭhatē tatō ’navakāśatvaṁ bhavēdiha tu tadīyasaṁskāramātrāvasthānāttadabhivyaktidvārēṇāsti jñānōtpattyavasara iti na mantrānarthakyam || 37 ||

catvāri śr̥ṅgēti rūpakadvārēṇa yāgastutiḥ karmakāla utsāhaṁ karōti | hautrē tvayaṁ viṣuvati hōturājyē viniyuktaḥ | tasya cāgnēyatvādahnaścādityadēvatatvasaṁstavādādityarū
[p. 156]
pēṇāgnistutirupavarṇyatē | tatra catvāri śr̥ṅgēti divasayāmānāṁ grahaṇam | trayō asya pādā iti śītōṣṇavarṣākālāḥ | dvē śīrṣē ityayanābhiprāyam | sapta hastā ityaśvastutiḥ | tridhā baddha iti savanābhiprāyēṇa | vr̥ṣabha iti vr̥ṣṭihētutvēna stutiḥ | rōravīti stanayitnunā | sarvalōkaprasiddhērmahāndēvō martyānāvivēśētyutsāhakaraṇōpakārēṇa sarvapuruṣahr̥dayānupravēśāt | ēvamanēna mārgēṇāsti tāvaddharmasādhanasmr̥tiḥ || 38 ||

aditirdyauraditiriti | nātra dyutvādīni vivakṣitāni kiṁ tarhyaditau prakāśayiyitavyāyāmavidyamānavipratiṣiddhadharmōpādānaṁ stutyartham | guṇavādēna tvaudumbarādhikaraṇavatsaṁvādō yōjayitavyaḥ || 39 ||

yadyapi pūrvapakṣē ’yamabhiprāyō nōpanyastastathāpi saṁbhavādupanyasyatē | yadi hi svādhyāyakālē ’rthavacanamupayujyēta tatastadāśrīyēta na tvēvamasti karmabhirasaṁyōgāt | tadanabhyāsastu prōkṣaṇādivatsaukaryāt || 40 ||

yattu paraṁ kāraṇamavijñēyatvamuktaṁ tadayuktam | sata ēvārthasya puruṣāparādhēnāvijñānāt | tatra cārthaprakaraṇasūktadēvatārṣanigamaniruktavyākaraṇajñānānyadhigamōpāyāḥ | tēṣāṁ hyēvamarthamēva paripālanam | yathaiva ca vyākaraṇēna nityapadānvākhyānē kriyamāṇē lōpavikārādīnāmupāyatvēnōpādānamavyutpannāśca tairēva padōtpādanamiva manyantē | tathā ’tra nityavākyārtha
[p. 157]
pratipattāvārṣōpākhyānamanityavadābhāsamānamupāyatvaṁ pratipadyatē | tatra yathā kaścidvyācakṣāṇaḥ padatadavayavādīnāṁ cētanatvamivādhyasya viśēṣabādhādivyāpāraṁ nirūpayatyētēnaivamuktō ’yamēvaṁ pratyāhēti | yathā ca pūrvapakṣōttarapakṣavādinau vyavahārārthaṁ kalpitāvēvamr̥ṣyārṣēyaviviṣayā kalpanā | atha vā paramārthēnaivēdamr̥ṣibhistathōktaṁ na tu sa mantrastairēva kr̥tastadānīṁ vā puruṣāntarēṣvasannēva tēṣāmāvirbhūtaḥ | kiṁ tarhi yathā ’dyatvē ’pi kaścitprakr̥tārthavivakṣāyāṁ tadarthaṁ vākyamupāditsamānastadarthasarūpaṁ mantraṁ ślōkaṁ vā ’nyadīyaṁ smr̥tvā svavākyasthānē prayuṅktē tatpratyayēna cānyē tadarthamavadhārayantyēvamihāpi vēdārthavidbhistadvāsitāntaḥkaraṇairmr̥gvādibhirātmīyavyavahārēṣu śrutisāmānyarūpēṇa viśiṣṭārthapratyāyanārthaṁ mantrāḥ prayuktāstadbalēna cāsmadādīnāṁ tadanurūpā ’nityārthapratipattirmavati | pratyayadr̥ḍhatvārthamēva cārṣasmaraṇam | tatraivamupākhyānaṁ smaranti | yathā kila bhūtāṁśō nāma kaścidr̥ṣirjarāmaraṇanirākaraṇārthī sr̥ṇyēvētyēvamādinā sūktēnāścinau stutavān | bhūtāṁśō aśvinōḥ kāmamaprāiti cāntē saṁkīrtanāttasyārṣamāśvinaṁ sūktamiti ca dyōtitam | tatra sr̥ṇiraṅkuśaḥ saraṇasādhanatvāttamarhantau tatra vā sādhū iti sr̥ṇyāvarthātkuñjarau | ākāraśchandasi dvivacanādēśaḥ | tāvivātyarthaṁ jr̥mbhamāṇāvaṣṭāṅgapraharaṇavyāpr̥tau jarbharī | turpharītū hiṁsantau | nitōśatirvadhakarmā tatkāriṇau naitōśau—yōddhārau tāviva turpharī—tvaramāṇā hiṁsakāviti vā | parpharīkāśōbhāyuktau | udanyatiḥ pipāsārthaḥ, tatra jātau, udanyajau prāvr̥ṣijau cātakau jēmanā—udakavantau jēmaśabdātpāmādivihitō matvarthīyō napratyayaḥ | tau yathōdakalābhēna mattau bhavatastathā yau madērū tau mē jarāyumarāyu jarāmaraṇadharmakamarthāccharīramajaramamaraṁ ca kurutamiti vākyaśēṣaḥ | tēnaivaṁ vākyārthō yāvaṅkuśacōditāviva kuñjarau sarvatō jr̥mmamāṇau śatrūṇāṁ nihantārau bhavatō hiṁsrāviva ca hiṁsanavyāpr̥tau dākṣyēṇa ca śōbhētē cātakāviva cōdakalābhēna madātprīyētē tāvubhāvapi jarāmaraṇayōḥ kupitāvivājaratvasyāmaratvasya vā prītāvajaramamaraṁ mē śarīraṁ vidhattāmiti | “amyaksā ta” ityagastyārṣaṁ tēna kilēndrō ’maratvaṁ dhanaṁ prārthitastathā cōparitanyāmr̥ci “tvaṁ tū na indra taṁ rayiṁ dā” iti śrūyatē | tadēvāsyāmr̥cyanuṣaṅgēṇa draṣṭavyam | iyaṁ ca cchandōmadvitīyē ’hani marutvatīyē śastrē viniyuktā | tatrāmyagityamāśabdō ’vyayaṁ sāhityavācī yatō ’mātya iti bhavati sahāñcatītyamyaksā ta indra, r̥ṣṭirāyudhaviśēṣaḥ pāṇikṣēpyaḥ, asmē iti—asmākaṁ sanēmi—purāṇam | amvaṁ—tōyaṁ marutō junanti—kṣipanti | agniścidityupamārthō hi sma, atasē—śuṣkatr̥ṇē śuśukvān—dīpta
[p. 158]
vān āpa iva dvīpaṁ dadhati prayāṁsi—annādyāni | vākyārthē tu prathamatr̥tīyayōrdvitīyacaturthayōśca padānāṁ saṁbandhaḥ | tatra sētyētadākṣiptō yacchabdastr̥tīyapādē kalpyatē | śuṣkatr̥ṇē dīptō ’gniriva yā lakṣyatē tava sahacāriṇī nityamr̥ṣṭistava vallabhā sā tāvattvatprasādēnāsmākamēva | yē ’pyamī purāṇaṁ jalaṁ vr̥ṣṭirūpēṇa vikṣipanta āpa iva dvīpamannādyāni dhārayanti tava priyasakhāstē ’pyasmākamēva sa tvamēvaṁ sādhāraṇadravyaḥ sannamaratvaṁ na kēvalaṁ dēhi | ēkayā pratidhā ’pivaditīndrasyaiva stutiḥ | ēkēna prayatnēnāpibatsākaṁ—yaugapadyēna, sarāṁsi—pātrāṇi sōmasya pūrṇāni indraḥ kāṇukā—kāmayamānaḥkāmukaśabdasya cchāndasō varṇavyatyayaḥ | ākārastu vibhaktyādēśaḥ | atha vā kāntakānītyādayō niruktōktāḥ kāṇukāśabdavikalpā yōjanīyāḥ | tadēvaṁ sarvatra kēnacitprakārēṇābhiyuktānāmarthōtprēkṣōpapattēḥ prasiddhatarārthābhāvē ’pi vēdasya tadabhyupagamātsiddhamarthavattvam || 41 ||

paraṁ tu śrutisāmānyamātramiti | yajamānastāvatprārthayitā indraśca prārthyamānaḥ sarvadā ’sti | kīkaṭā nāma yadyapi janapadāstathāpi nityāḥ | atha vā sarvalōkasthāḥ kr̥ṣaṇāḥ kīkaṭāḥ | pramagandaḥ—kusīdavr̥ttiḥ sa hi prabhūtataramāgamiṣyatītyēvaṁ dadāti | nīcāśākhaḥ—ṣaṇḍhastadīyaṁ dhanaṁ naicāśākham | tacca sarvamayajñāṅgabhūtaṁ tēṣāṁ karmaṇyapravr̥ttēstadasmākamāharēti | śēṣaṁ gatārtham || 42 ||

āgnēyyētyagninā dēvatayā liṅgēna tadabhidhānasāmarthyēna vā ya upadēśaḥ sa tadarthārhatāṁ mantrasya dyōtayati | dēvatātaddhitō hyēṣa smaryatē yaṁ cārthaprādhānyēna mantraḥ prakāśayati sā tasya dēvatā nābhidhānamātrēṇa | ēkadēvatyē ’pi mantrē ’nēkadēvatāntarapadaprayōgē sati taddēvatyavyapadēśābhāvāt | prādhānyābhidhānaṁ ca nārthaparatvēna vinōpapadyatē || 43 ||

ūhadarśanaṁ na mātā varghata iti | arthē ca puṣṭyādivr̥ddhēḥ pratyakṣatvātpratiṣēdhāsaṁbhavā
[p. 159]
dānarthakyāttadaṅgēṣviti śabdē vijñāyatē | tatrāpi sthaulyādivr̥ddhayasaṁbhavādadhikārthavācitvēna dvivacanabahuvacanayōḥ pratiṣēdhaḥ | sa cārthaparatvē sarvapaśuviśēṣaṇamātrādyupāditsāyāṁ satyāmavakalpatē | yā cānyapadavr̥ddhisadbhāvapratītiriyaṁ ca | yadyapi mātr̥prabhr̥tīnāṁ pārārthyātsaṁbandhibhēdādēva ca bhēdasiddhēranūhyatvaṁ sadēvānuvadati tathāpi nyāyāvagatānūhasaṁkīrtanānnyāyarahitēṣūhasaṁpratyayātprakr̥tau vivakṣitārthatā vijñāyatē | anyathā tu tadadr̥ṣṭamavikr̥tairēva sādhyēta | tathāyadyapyanyadēvatyaḥ paśurāgnēyyēvamanōtākāryētyūhaprāptidarśanaṁ, ēvamusrāṇāṁ vapānāmityēvamādīnāṁ yathārthamūhitānāmēvāmnānamapi vivakṣitārthaṁ bhaviṣyati | itarathā prākr̥tapadatyāgē ’nyakalpanē cādr̥ṣṭadvayaṁ kalpyēta || 44 ||

vidhirēva ca brāhmaṇābhidhastatra tatra paryāyairavayavānvākhyānanirvacanādibhiścārthaprakāśanaparatvaṁ darśayati | arthānāśrayaṇē hi sarvaṁ tadanarthakaṁ syāt | tasmādvivakṣitavacanā mantrā iti siddham || 45 ||


iti mantrādhikaraṇam || 4 ||
ēvaṁ tāvad vidhyarthavādamantranām adhēyātmakasya vēdasya dharmaṁ praty upayōgaḥ sādhita idānīṁ pauruṣēyīṣu smaryamāṇārthāvadhiṣu manvādipraṇītanibandhanāsu smr̥tiṣv anibaddhēṣu cācārēṣu cintā | tatra kiṁcid udāhr̥tya vicāraḥ kartavya ityaṣṭakādismaraṇāni manvādisthāni
[p. 160]
tadgranthasamarpitāni pramāṇāpramāṇavicāraviṣayatvēnōdāhriyantē | saṁdēhahētuś cābhidhīyatē |

pāratantryāt svatō naiṣāṁ pramāṇatvāvadhāraṇā |
aprāmāṇyavikalpastu draḍhimnaiva vihanyatē ||

manvādivacanaṁ smr̥tyapēkṣaṁ smr̥tiś ca mūlapramāṇāpēkṣiṇīti naikasyāpi vēdavannirapēkṣaprāmāṇyaniścayaḥ | yatastu vēdavādināmēvāvibhāgēnāvicchinnapāramparyaparigrahādārḍhyamatō nāprāmāṇyādhyavasānamiti yuktaḥ saṁdēhaḥ | tatra pūrvapakṣavādī vadati naiṣāṁ prāmāṇyamēvāpēkṣitavyamiti | kutaḥ |

pūrvavijñānaviṣayaṁ vijñānaṁ smr̥tir ucyatē |
pūrvajñānād vinā tasyāḥ prāmāṇyaṁ nāvadhāryatē |

sarvasmaraṇāni hi pratyakṣādyavagatē ’rthē tadānurūpyēṇōpajāyamānānyarthaṁ samarthayanti | tadihāṣṭakādīnāṁ svargādisādhyasādhanabhāvaṁ pratyakṣādīni tāvanna gr̥hṇantīti sādhitam | śabdō ’pi yathā ’gnihōtrādiṣu pratyakṣēṇōpalabhyatē naivaṁ mantrāḥ |

pratyakṣānupalabdhē na śabdē sadbhāvakalpanā |
dharmāstitvapramāṇāddhi viprakr̥ṣṭatarā bhavēt ||

śabdasya tāvadēkamēva pratyakṣaṁ pramāṇam | sa cēttēnānavagamyamānō ’pyamtītyucyatē tatō varaṁ dharmāstitvamēva niṣpramāṇakamabhyupagatamiti |

na vānumānamapyasminnaṣṭakāśrutikalpanē |
na hi smr̥tistayā vyāptā dr̥ṣṭā ’nyadvā ’numāpakam ||

yathaiva dharmē saṁbandhādarśanānna kiṁcilliṅgaṁ kramatē tathā ’ṣṭakādiśrutāvapi |

na vāgamēna tadbōdhō nityēna kr̥takēna vā |
visrambhaḥ kr̥takē nāsti nityō naivōpapadyatē ||

yadyapyaindriyakatvādaṣṭakādismr̥tīnāṁ pauruṣēyāgamagamyatvaṁ saṁbhavati | tathāpi vipralambhabhūyiṣṭhatvādaśraddhēyavacanēṣu puruṣēṣvanadhyavasānam | dr̥śyantē hyanāgamikānapyarthānāgamikatvādhyārōpēṇa kēcidadyatvē ’pyabhidadhānāḥ | tēna manvādibhirapi kimaṣṭakāśrutīrupalabhya vēdamūlatvaṁ svanibandhanānāṁ pratijñātamutānupalabhyaiva śraddhēyavākyatvārthamiti duṣṭapuruṣākulitacētasāṁ bhavati saṁdēhaḥ | tāvatā ca prāmāṇyavighātaḥ | nityasya vacanasyādimatsmaraṇamūlapratipādanē vyāpāra ēva nāsti | na ca mantraliṅgāni svayaṁ mūlatvaṁ pratipadyantē |
[p. 161]
vidhiśūnyatvāt | na ca mūlāntaraṁ nyāyāgataṁ sūcayanti | anyaparatvāt | na ca sarvēṣāṁ smr̥tipraṇayināmavigānam | yēna pauruṣēyāgamabalādupalabdhapūrvaśrutimūlatvaṁ syāt |

na ca vijñāyatē vākyaṁ kīdr̥śaṁ tairnirūpitam |
arthavādādirūpāddhi paśyāmō bhrāmyatō bahūn |

yadi hyētadēkāntēna gamyēta yathāvidhi vākyānyēva manvādibhirupalabdhānīti | tataḥ kā ’pi kalpanā syādadyatvē ’pyanyaparārthavādādivacanēbhyō ’pi bhrāmyantaḥ puruṣā dr̥śyantē | tēna tēṣvapyāśaṅkā bhavati | mr̥tasākṣikavyavahāravacca pralīnaśākhāmūlatvakalpanāyāṁ yasmai yadrōcatē sa tatpramāṇīkuryāt | tasmānnāgamēnāpi mūlōpalabdhiḥ ||

upamānaṁ tvadr̥ṣṭē ’rthē sadr̥śē cānirupitē |
naivēṣṭamiti tēnāpi na mūlaśrutisādhanam ||

arthāpattyā ’pi yat kiṁ cin mūlam ity avagamyatē |
tac cāpramāṇapakṣē ’pi bhrāntyādi na virudhyatē ||

yadi hi śrutikalpanēna vinā smr̥tirnōpapadyatē tataḥ samyaṅmūlā syāt | saṁbhavati tu svapnamūlatvēna tēnānaikāntyādarthāpattēḥ sāmānyatō dr̥ṣṭasya vā ’navakāśaḥ | tasmādanupalabdhigōcarāpannāyāṁ śrutau satsvapi mūlāntarēṣvabhiprētamūlābhāvānnirmūlatvābhidhānam |nanu yē vidurēvamitikartavyatāka ēvaṁphalakaścāsau padārthaḥ kartavya iti | atha vā yē kartavyō ’sāvitītthaṁ vidustē tathā vijānantastādr̥śāḥ kathamivāsmānvipralabdhuṁ na kartavyō ’sāviti vadēyuḥ | nanvanya ēvaṁ vadanti kartavya ityanyē na vā kartavya ityāhuḥ | kathamanyatvaṁ yadā tēṣāmapyēvamayaṁ smaryata iti kathitē bhavatyēvaṁ pratipattiḥ | atha vā yē manvādayō vidurakartavyō ’yaṁ padārtha iti kathamiva tē vinā ’parādhēna lōkaṁ vañcayituṁ vadiṣyanti kartavya ēvāyamiti |smaraṇānupapattyēti | yē tāvan manvādibhyō ’rvāñcaḥ puruṣās tēṣāṁ yaj jñānaṁ tat tāvad anavagatapūrvārthatvān na smr̥tiḥ | manvādīnāmapi yadi prathamaṁ kiṁ citpramāṇaṁ saṁbhāvyatē tataḥ smaraṇaṁ bhavēnnānyathā | kasmāt punaḥ putraṁ duhitaraṁ vā ’tikramya vandhyādauhitrōdāharaṇaṁ kr̥tam | sthānatulyatvāt | putrādisthānīyaṁ hi manvādēḥ pūrvavijñānaṁ
[p. 162]
dauhitrasthānīyaṁ smaraṇamataśca yathā duhiturabhāvaṁ parāmr̥śya dauhitrasmr̥tiṁ bhrāntiṁ manyatē tathā manvādibhiḥ pratyakṣādyasaṁbhavaparāmarśādaṣṭakādismaraṇaṁ mithyēti mantavyam |yathaiva pāramparyēṇāvicchēdādayaṁ vēda iti—vākyānumānābhiprāyēṇōktam |

itarastvarthasyaivāvicchēdasmaraṇamayamāhēti matvā punarnirmūlatvamāha | vēdaḥ punaḥ saviśēṣaḥ pratyakṣagamyastatra ghaṭādivadēva puruṣāntarasthamupalabhya smaranti | tairapi smr̥tamupalabhyānyē ’pi smarantō ’nyēbhyastathaiva samarpayantītyanāditā | sarvasya cātmīyasmaraṇātpūrvamupalabdhiḥ saṁbhavatīti na nirmmūlatā | śabdasaṁbandhavyuptattimātramēva cēha vr̥ddhavyavahārādhīnam | prāgapi hi vēdaśabdādanyavastu vilakṣaṇaṁ vēdāntaravilakṣaṇaṁ vā ’dhyētr̥sthamr̥gvēdādirūpaṁ mantrabrāhmaṇādirūpāṇi cānyavilakṣaṇānyupalabhyantē | sarvēṣāṁ cānādayaḥ saṁjñā iti taddvārēṇōttarakālamapi gamyamānānāṁ pratyakṣatvaṁ sādhitam | nanvaṣṭakādiṣu puruṣāntarasthēṣvapi kumbhakārakriyāsviva kiṁ cidvijñānamūlamasti | yadi hi karmasvarūpamātraṁ smaryēta tataḥ pākādi tadindriyairanyānanuṣṭhatō dr̥ṣṭavā parē smarēyuḥ | yatastviha svargādisādhyasādhanasaṁbandhaḥsmaryatē | nāsau puruṣāntarēṣūtpadyamānaḥ kaściddr̥śyata ityandhaparamparānyāyēnāpramāṇatā | sarvasyānādivyavahārōpanyāsēna vēdavatprasiddhyabhimānō bhavatyatō ’ndhaparamparānidarśanam | vēdē hi prāmāṇyasyānāditvamihāprāmāṇyasya | katham—

yō yō grahītā jātyandhaḥ sa svayaṁ nōpalabdhavān |
svātantryēṇāgr̥hītē ca prāmāṇyaṁ nāvatiṣṭhatē ||

tādr̥śaṁ vā ’ṣṭakādismaraṇam | na ca cōdanā mūlabhūtōpalabhyatē | na cānanubhūtasaṁbandhā ’numāṁtu śakyatē | yadi ca vēdādupalabhya smr̥tayaḥ pravartitāḥ syustatō ’rthasmaraṇavadita upalabhyāyaṁ manvādibhiḥ praṇīta ityapi pāramparyēṇa smaryēta | syādētad | arthasmaraṇēna kr̥tārthānāṁ niṣprayōjanaṁ mūlasmaraṇamanādarādbhraṣṭamiti | tadayuktam | na hi yatkr̥taṁ prāmāṇyaṁ tadēva vismartuṁ yujyatē | arthasmr̥tēḥ svataḥ prāmāṇyābhāvāt | sarvē puruṣāstāvadētajjānanti yathā vēdamūlajñānādvinā prāmāṇyaṁ na niścīyata iti tē kathamiva tatrānādaraṁ kuryuḥ | api ca—


[p. 163]
yēna yatnēna manvādyairātmavākyaṁ prapāṭhitam |
kasmāttēnaiva tanmūlaṁ na samarpitā ||

yadi hi tairapyarthamātramēvānyēbhyō ’dhigataṁ na vēdō dr̥ṣṭa iti tatastatpūrvakēṣvapyayamēva paryanuyōga iti nirmūlasaṁpradāyatvaprasaṅgānnirmūlatvānna mucyasē | yadi tu pralīnaśākhāmūlatā kalpyēta tataḥ sarvāsāṁ buddhādissr̥tīnāmapi taddvāraṁ prāmāṇyaṁ prasajyatē | yasyaiva ca yadabhiprētaṁ sa ēva tatpralīnaśākhāmastakē nikṣipya pramāṇīkuryāt | atha vidyamānaśākhāvāgatā ēvaitē ’rthās tathāpi manvādaya iti sarvē puruṣās tata ēvōpalapsyantē | yuktatarā ca svādhyāyādhyayanavidhēḥ sākṣādvēdādēva pratītiriti smr̥tipraṇayanavaiyarthyaṁ syāt | na ca tadvijñāyatē | kīdr̥śādvākyādidaṁ manvādibhiḥ pratipannaṁ kiṁ vidhiparādutārthavādarūpāditi | paśya—

mahatā ’pi prayatnēna tamisrāyāṁ parāmr̥śan |
kr̥ṣṇaśuklavivēkaṁ hi na kaścidadhigacchati ||

na ca manvādivacanādvēdamūlatvaṁ niścinumaḥ | tē hi nirmūlamapi vipralambhādihētōruktyā lōkaṁ vañcayitumēvaṁ vadēyuḥ | tasmādapramāṇam || 1 ||

sarvathā tāvanmanvādipraṇītāḥ sannibandhanāḥ smr̥tayaḥ śēṣāṇi ca vidyāsthānāni svārthaṁ pratipādayantyupalabhyantē | manvādīnāṁ cāpratyakṣatvāttadvijñānamūlamadr̥ṣṭaṁ kiṁ cidavaśyaṁ kalpanīyam | tatra ca—

bhrāntēr anubhavād vāpi puṁvākyād vipralambhanāt |
dr̥ṣṭānuguṇyasādhyatvāc cōdanaiva laghīyasī ||

sarvatraiva cādr̥ṣṭakalpanāyāṁ tādr̥śaṁ kalpayitavyaṁ yaddr̥ṣṭaṁ na viruṇādvi na vādr̥ṣṭāntaramāsañjayati | tatra bhrāntau tāvat samyaṅnibaddhaśāstradarśanavirōdhāpattiḥ sarvalōkābhyupagatadr̥ḍhaprāmāṇyabādhaśca | idānīṁtanaiśca puruṣairapi bhrāntirmanvādīnāmanuvartitā | tatparihārōpanyāsaśca manvādīnāmityanēkādr̥ṣṭakalpanā | anubhavē ’pi sa ēva tāvadanubhavaḥ kalpayitavyaḥ | punaścēdānīṁtanasarvapuruṣajātiviparītasāmarthyakalpanā, manvādēstaccaitaṁtsarvajñavādē nirākr̥tam | puruṣavākyaparā ’pyandhaparamparayā nirākr̥tā | na hi niṣpratiṣṭhapramāṇātmalābhō dr̥śyatē | tathā vipralambhē ’pi tatkalpanā | vipralipsā prayōjanaṁ lōkasya ca tatra bhrāntistasyāścēyantaṁ kālamanuvr̥ttirityādyāśrayaṇīyam | utpannasya ca dr̥ḍhasya pratyayasyaprāmāṇya
[p. 164]
nirākaraṇāddr̥ṣṭavirōdhaḥ | tasmāt sarvēbhyaś cōdanākalpanaiva jyāyasī | tatra hi tanmātrādr̥ṣṭābhyupagamaḥ | śēṣās tu mahājanaparigrahādayaḥ sarvē ’nuvidhīyantē | saṁbhāvyatē ca manvādīnāṁ cōdanāpūrvavijñānakāraṇatvēna | tadartham ēvāha—tēnōpapannō vēdasaṁyōgastraivarṇikānām iti | yāni punar anupapannavēdasaṁbhāvanānāṁ mlēcchādīnāmatīndriyārthasmaraṇāni tēṣāṁ mūlakalpanāvēlāyāmēva cōdanā saṁbhāvanāpadaṁ nārūḍhēti mithyātvahētubhūtacatuṣṭayapāriśēṣyādapramāṇatvam | saṁbhāvitāyāṁ punaścōdanāyāṁ kāraṇāntaṁraniṣēdhē kr̥tē nirmūlatvāsaṁbhavātpariśēṣasiddhaṁ cōdanāmūlatvam | yattu kimarthaṁ cōdanā nōpalabhyanta iti | tatra kē cidāhuḥ | nityānumēyāstā na kadā ciduccāryantē | yathāliṅgādikalpitāḥ | kathamanuccāritānāṁ mūlatvōpapattiriti cēt | naiṣa dōṣaḥ | pāṭhāvicchēdavatpāramparyēṇa smaraṇāttatsiddhēḥ | yathaiva hi granthaḥ saṁpradāyādavicchinnō ’stitvaṁ bhajatē tathaiva pratijñayā nityānumēyaśrutisaṁpradāyāvicchēdasiddhiḥ | tattvayuktam | andhaparamparānyāyādēva | yā hi cōdanā na kadāciduccāryatē tasyāḥ sarvapuruṣapratyakṣādiprasarābhāvāddurlabhataramastitvam | tathā ca smr̥tērapi saiva vandhyādauhitratulyatā | liṅgādīnāṁ tu nityatvānnityamanuccaritaśrutyanumānakāraṇatvamaviruddham | tēna varaṁ pralīnaśrutyanumānamēva | na ca pralayō na saṁbhāvyatē | dr̥śyatē hi pramādālasyādibhiḥ puruṣakṣayāccālpaviṣayatvam | na caivaṁ sati yatkiṁ citpramāṇamāpatsyatē | śiṣṭatraivarṇikadr̥ḍhasmaraṇānyathānupapattilabhyatvācchrutyanumānasya | yadvā vidyamānaśākhāgataśrutimūlatvamēvāstu | kathamanupalabdhiriti cēducyatē—

śākhānāṁ viprakīrṇatvātpuruṣāṇāṁ pramādataḥ |
nānāprakaraṇasthatvātsmr̥tērmūlaṁ na dr̥śyatē ||

yattu kimarthaṁ vēdavākyānyēva nōpasaṁgr̥hītānīti | saṁpradāyavināśabhītēḥ | viśiṣṭānupūrvyā vyavasthitō hi svādhyāyō ’dhyētavyaḥ śrūyatē | smārtāścācārāḥ kē citkvacitkasyāṁ cicchākhāyām | tatrāpi tu kēcitpuruṣamēvādhikr̥tyāmnāyantē | yē tu kratuprakaraṇāmnātāḥ kēnacinnimittēnōtkr̥ṣyamāṇāḥ puruṣadharmatāṁ bhajantē | yathā ‘malavadvāsasā saha na saṁva dēt’ ‘tasmānna brāhmaṇāyāvagurēt‘ityēvamādayaḥ | tatra yadi tāvattānyēva vākyānyuddhr̥tyādhyāpayēyustataḥ kramānyatvātsvādhyāyavidhivirōdhaḥ syāt | anēna ca nirdēśēnānyē ’pyarthavādōddhārēṇa vidhimātramadhīyīrankarmaupayikamātraṁ vā | tatra vēdapralayaḥ prasajyēta | na cāvaśyaṁ manvādayaḥ sarvaśākhādhyāyinaḥ |

tē hi prayatnēna śākhāntarādhyāyibhyaḥ śrutvā ’rthamātraṁ svavākyairavismaraṇārthaṁ nibadhnīyuḥ | na ca vākyaviśēṣō jñāyatē | yathaiva hi smr̥tērdr̥ḍhatvādbhrāntimūlatvaṁ nāstyēvamarthavādamūlatvamapi | śaknuvanti hi tē vidhyarthavādau vivēktum | tatra smr̥tērvidhyātmakatvātprakr̥titā
[p. 165]
dātmyānumānalabdhāspadē ’rthavādapūrvakatvaṁ niṣpramāṇakam | api ca vēdō ’khilō dharmamūlaṁ sasarvō ’bhihitō vēda iti ca svayamēva smr̥rtr̥bhirātmā badhvā samarpitastaccaitanniyōgatastatkālaiḥ kartr̥bhirbuddhikāritvādupalabdhamataḥ siddhaṁ vēdadvāraṁ prāmāṇyam | yastu kartr̥sāmānyātsvatantramēva prāmāṇyaṁ vēdamūlatvaṁ vā ’numānēna sādhayati tasyārthakāmānusāribhirdr̥ṣṭārthairācārairanēkāntaḥ | śrūyamāṇaśrutyadhīnaprāmāṇyāpattēśca viruddhatā tasmādarthāpattirēvātrāvyabhicārādupacārātpaścānmānādanumānatvēnōktā |asyā ēva smr̥tērdraḍhimna iti | dr̥ḍhatvātkāraṇānumānamatha vā dr̥ḍhatvasya |na hi manuṣyā ihaivēti | niḥśēṣasaṁskāracchidā maraṇēnāntaritvātkarmaphalasaṁbandhānusaṁdhānāsaṁbhavēnōcyatē |smr̥tivaidikapadārthayōḥ kartr̥sāmānyādupapannō vēdasaṁyōgastraivarṇikānāmiti | cōdanāmūlasaṁbhāvanāpadalābhārtham |vismaraṇamapyupapadyata iti | dr̥śyatē hyadyatvē ’pyarthasmaraṇaṁ granthanāśaśca | yadā tu śākhāntarēṣu vidyanta ēva tāḥ śrutayastadā ’pi kasyāṁ śākhāyāṁ kāḥ paṭhayantaïtyasyāṁśasya vismaraṇam | vaidikatvamātraṁ tu prāmāṇyasiddhayē paripālayanti | tadviśēṣajñānaṁ punaranaupayikatvādanādartavyamēva |tathā pratyupasthitaniyamānāmiti | āgatamāgataṁ nimittaṁ prati yē niyamyantē vr̥ddhavayaḥpratyutthānādayastēṣām |dr̥ṣṭārthatvādēva prāmāṇyamiti | ētadayuktam | kutaḥ—

dharmaṁ prati yatō ’trēdaṁ prāmāṇyaṁ prastutaṁ smr̥tēḥ |
tasmātkr̥ṣyādivattēṣāmupanyāsō na yujyatē |

na hi yāvatkiṁ cidācaraṇaṁ tasya sarvasya mūlamiha pramāṇī kriyatē | dharmajijñāsādhikārāt | yadi ca gurvanugamādīnāṁ kēvalaṁ dr̥ṣṭārthatvamēva syāttataḥ kr̥ṣyādivaddharmaṁ pratya
[p. 166]
prāmāṇyamēvēti nōpanyasitavyāḥ | syādētadapramāṇatvēnaiṣāmupanyāsa iti | na | tathā sati “hētudarśanācca” ityatrōdāhartavyā bhavēyuḥ | tasmācchrēyāṁptamiti ca darśanaṁ niṣphalam | na ca niyōgataḥ śāstrādr̥tē prāptiḥ | śakyatē hyupāyāntarēṇāpi sāmadānādinā gururadhyāpanādīni kārayitum | tatrāsti niyamavidhēravakāśaḥ | sarvatra ca yathā kathaṁ cillōkapaṅktisahāyōpādānātmarakṣaṇaprītyutpādādikā dr̥ṣṭārthatā bhāṣyakārōktā śakyā vaktum | na cāvaghātādīnāṁ vr̥ṣṭikāmayāgādīnāṁ ca dr̥ṣṭārthānāmavaidikatvam | tasmātsatyapi dr̥ṣṭārthatvē saṁbhāvyatē vēdamūlatvaṁ niyamādr̥ṣṭasiddhērananyapramāṇakatvāt | ataśca gurvanugamanādērnaimittikatvādakriyāyāṁ pratyavāyaḥ karaṇē ca na bhavati | dr̥ṣṭaṁ ca prītō gururadhyāyayiṣyatītyēvamādi niṣpadyatē | niyamāccāvighnasamāptyarthāpūrvasiddhiḥ | ēvaṁ ca “ācārādgr̥hyamāṇēṣu tathāsyādityatra sakr̥dasakr̥dvā ’nuṣṭhānamiti vicārō yuktaḥ | itarathā tu dr̥ṣṭārthatvavaśēnaivōdakapānādivadavadhāraṇaṁ syāt | yattu bhāṣyakārēṇa dr̥ṣṭārthatvādēva prāmāṇyamityuktaṁ tatpūrvapakṣavādyatiśayārtham | ētaduktaṁ bhavati | yāstāvadadr̥ṣṭārthāḥ smr̥tayastāḥ kathaṁ cidapramāṇī kuryādbhavān, imāḥ punargurvanugamanādiviṣayāḥ kathamivāpramāṇaṁ bhaviṣyantīti | sabhāprapādīnāṁ yadyapi viśēṣaśrutirnaiva kalpyatē tathāpi parōpakāraśrutyaiva samastānāmupādānātprāmāṇyam | tasmācchrēyāṁsamityaśvē gardabhēnānugantavyē siddhavacchrēyasāmūnairanugamanaṁ darśayati | yathā dhanvani—nirudakē kr̥tāḥ prapāḥ parēṣāmupakurvantyēvaṁ tvamiti dēvatāstutiparē vākyē siddhavatprapāsadbhāvastasyāśca pārārthyaṁ dr̥śyatē | gōtracihnaṁ śikhākarma tatrāpyācāraniyamasyādr̥ṣṭārthatvānnaiva tāvanmātramēva prayōjanam | śakyaṁ hyupāyāntarēṇāpi gōtraṁ smartuṁ tēnānya ēvābhiprāyaḥ | karmāṅgabhūtaṁ tāvaccaturavattapañcāvattādivibhāgasiddhayarthamavaśyaṁ smartavyaṁ gōtram | ataśca taccihnārthamapi tāvacchikhākalpasmr̥tēḥ prāmāṇyamastu | tanniyamādr̥ṣṭasya tvēkāntēnaivānanyagatitvātpuruṣārthatā sētsyatīti | tēna sarvasmr̥tīnāṁ prayōjanavatī prāmāṇyasiddhiḥ | tatra yāvaddharmamōkṣasaṁbandhi tadvēdaprabhavam | yattvarthasukhaviṣayaṁ tallōkavyavahārapūrvakamiti vivēktavyam | ēṣaivētihāsapurāṇayōrapyupadēśavākyānāṁ gatiḥ | upākhyānāni tvarthavādēṣu vyākhyātāni | yattu pr̥thivīvibhāgakathanaṁ taddharmādharmasādhanaphalōpabhōgapradēśavivēkāya kiṁciddarśanapūrvakaṁ kiṁcidvēdamūlam |
[p. 167]
vaṁśānukramaṇamapi brāhmaṇakṣaṁtriyajātigōtrajñānārthaṁ darśanasmaraṇamūlam | dēśakālaparimāṇamapi lōkajyōtiḥśāstravyavahārasiddhayarthaṁ darśanagaṇitasaṁpradāyānumānapūrvakam | bhāvikathanamapi tvanādikālapravr̥ttayugasvabhāvadharmādharmānuṣṭhānaphalavipākavaicitryajñānadvārēṇa vēdamūlam | aṅgavidyānāmapi kratvarthapuruṣārthapratipādanaṁ lōkavēdapūrvakatvēna vivēktavyam | tatra śikṣāyāṁ tāvadyadvarṇakaraṇasvarakālādipravibhāgakathanaṁ tatpratyakṣapūrvakam | yattu tathāvijñānātprayōgē phalaviśēṣasmaraṇam | mantrō hīnaḥ svaratō varṇatō vēti ca pratyavāyasmr̥tistadvēdamūlam | ēvaṁ kalpasūtrēṣvarthavādādimiśraśākhāntaraviprakīrṇanyāyalabhyavidhyupasaṁhāraphalamarthanirūpaṇaṁ tattatpramāṇamaṅgīkr̥tam | lōkavyavahārapūrvakāśca kēcidr̥tvigādivyavahārāḥ sukhārthahētutvēnāśritāḥ | vyākaraṇē ’pi śabdāpaśabdavibhāgajñānaṁ sākṣādvr̥kṣādivibhāgavatpratyakṣanimittam | sādhuśabdaprayōgātphalasiddhirapaśabdēna tu phalavaiguṇyaṁ bhavatīti vaidikam | chandōvicityāmapi gāyatryādivivēkō lōkavēdayōḥ pūrvavadēva pratyakṣaḥ | tajjñānapūrvakaprayōgāttu phalamiti śrautam | tathā cāniṣṭaṁ śrūyatē | yō ha vā ’viditārṣēyacchandōdaivatabrāhmaṇēna mantrēṇa yajati yājayati vētyādi | jyōtiḥśāstrē ’pi yugaparivartaparimāṇadvārēṇa candrādityādigativibhāgēna tithinakṣatrajñānamavicchinnasaṁpradāyagaṇitānumānagūlaṁ grahasausthyadausthyanimittapūrvakr̥taśubhāśubhakarmaphalavipākasūcanaṁ tadgataśāntyādividhānadvārēṇa vēdamūlam | ētēna sāmudravāstu vidyādi vyākhyātam | īdr̥śā vā vidhayaḥ sarvatrānumātavyāḥ | īdr̥śē gr̥haśarīrādisaṁnivēśē satyētadētacca pratipattavyamiti | mīmāṁsā tu lōkādēva pratyākṣānumānādibhiravicchinnasaṁpradāyapaṇḍitavyavahāraiḥ pravr̥ttā | na hi kaścidapi prathamamētāvantaṁ yuktikalāpamupasaṁhartuṁ kṣamaḥ | ētēna nyāyavistaraṁ vyācakṣīta ||

viṣayō vēdavākyānāṁ padārthaiḥ pratipādyatē |
tē ca jātyādibhēdēna saṁkīrṇau lōkavartmani ||

svalakṣaṇaviviktaistaiḥ pratyakṣādibhirañjasā |
parīkṣakārpitaiḥ śakyāḥ pravivēktuṁ na tu svataḥ ||

vēdō ’pi viprakīrṇātmā pratyakṣādyavadhāritaḥ |
svārthaṁ sādhayatītyēvaṁ jñēyāstē nyāyavistarāt ||

tathā ca mānavē ’pyabhihitama—

pratyakṣamanumānaṁ ca śābdaṁ ca vividhāgamam |
trayaṁ suviditaṁ kāryaṁ dharmaśuddhimabhīpsatā ||

tathā—yastarkēṇānusaṁdhattē sa dharmaṁ vēda nētaraḥ ||

ityādibhistarkaviśuddhirāśritā | prāyēṇa ca manuṣyāṇāmadharmabhūyiṣṭhatvāttajjñānapratibaddhāḥ pratibhāstēṣu tēṣu kumārgēṣu pravartantē | tatra lōkārthavādōpaniṣatprasūtaistarkaśāstraiḥ sarvavipra
[p. 168]
tipattimukhapradarśanam | tadupapattayastadbalābalapūrvakaṁ ca niścayadvāraṁ kathyatē | anyathā punaḥ—

pratimāntyaḥ svayaṁ puṁsāmapūrvā hyupapattayaḥ |
bhrāntiṁ bahumatāḥ satyaḥ kuryurajñānabōdhanāt ||

sarvāsu tu pradarśitāsu svātantryēṇa viśōdhayantaḥ kāścidutsr̥jyānyāḥ pramāṇī kariṣyanti | yadapi ca nityānityapr̥thaktvaikatvasāmānyaviśēṣavyatirēkādyēkāntapratipādanaṁ tadapi pakṣapātādr̥tē ’nyatarāṁśanirūpaṇāśaktēḥ | avaśyaṁ ca sarvātmakavastuyugapadgrahaṇāsambhavāttadbhāgōpanipātipadaviṣayavivēkārthamēkaikanirūpaṇamādarēṇa kartavyam | anyathā yē ’navāptasāmānyaviśēṣādyupapatayaḥ puruṣāstē padapratipādyaṁ niṣkr̥ṣṭaṁ vastubhāgaṁ lōkamātrālōcanēna naivādhyavasyēyuḥ | mantrārthavādōpāttāśca stutinindāstattannityānityaikapr̥thaktvaikāntamāśritya tatra tatra vidhipratiṣēdhāṅgatvēna pravartamānāḥ pakṣapātapratipāditavastudharmavaicitryādr̥tē nirālambanā syuḥ | yāścaitāḥ pradhānapuruṣēśvaraparamāṇukāraṇādiprakriyāḥ sr̥ṣṭipralayādirūpēṇa pratītāstāḥ sarvā mantrārthavādajñānādēva dr̥śyamānasūkṣmasthūladravyaprakr̥tivikārabhāvadarśanēna ca draṣṭavyāḥ | prayōjanaṁ ca svargayāgādyutpādyōtpādakavibhāgajñānam | sargapralayōpavarṇanamapi daivapuruṣakāraprabhāvapravibhāgadarśanārtham | sarvatra hi tadbalēna pravartatē taduparamē cōparamatīti | vijñānamātrakṣaṇabhaṅganairātmyādivādānāmapyupaniṣadarthavādaprabhavatvaṁ viṣayēṣvātyantikaṁ rāgaṁ nivartayitumityupapannaṁ sarvēṣāṁ prāmāṇyam | sarvatra ca yatra kālāntaraphalatvādidānīmanubhavāsaṁbhavastatra śrutimūlatā | sāṁdr̥ṣṭikaphalē tu vr̥ścikavidyādau puruṣāntarē vyavahāradarśanādēva prāmāṇyamiti vivēkasiddhiḥ || 2 ||


iti smr̥tyācāraprāmāṇyādhikaraṇam || 1 ||
smr̥tiprāmāṇyamutsr̥ṣṭaṁ prasaktaṁ sarvagōcaram |
sati vēdaviruddhatvē tadidānīmapōdyatē ||

virōdhē tvanapēkṣaṁ syādasati hyanumīyatē |
virōdhē vēdavākyēna tēna cārthē ’nadhiṣṭhitē ||

yāvatī smr̥tiḥ pratyakṣavēdavākyaviruddhā tāṁ sarvāmudāhr̥tya saṁpradhāryatē | kiṁ punastādr̥śyapi dharmapramāṇatvēnāvadhāryatē | kiṁ vā paryudasyata iti | kutaḥ saṁśaya iti cēducyatē |


[p. 169]
virōdhaparihārādvā sati vā tulyamūlataḥ |
abādhō vā bhavēdasyā bādhō vā tadviparyayāt ||

ēkaviṣayē viruddhārthōpasaṁhāriṇī vijñānē virudhyētē balavadabalavattvanirṇayācca bādhyabādhakabhāvaṁ pratipadyētē | tadyadi śaṅkitavirōdhayōrapi śrutismr̥tyōḥ kēnacitprakārēṇa bhinnaviṣayatvēna vyavasthā sidhyēt | vidhēyapratiṣēdhyayōrvā virōdhābhāvādēkasminnapi viṣayē samuccayasaṁbhavādēkaprayōgagatatvāsaṁbhavādvōbhayōḥ prāmāṇyāṅgīkaraṇēna prayōgāntarē cōbhayānugrahaḥ syādityēvaṁ vikalpāśrayaṇē ’pyatyantavirōdhābhāvātpratyakṣānumitaśrutijanitajñānayōśca vaidikatvāviśēṣē tulyabalatvakalpanādubhayaprāmāṇyamupapatsyatē | tatō yathōpanyastaviṣayē ’pi smr̥tiprāmāṇyamapēkṣitavyam | atha tu prayatnēnānviṣyamāṇē ’pi na viṣayāntarakr̥tā vyavasthā nāpi pramēyāvirōdhātsamuccayō nāpi vikalpēnōbhayānugrahaḥ kiṁ tarhyubhayapīḍanādatyantavirōdha ēva | pratyakṣānumēyaśrutyōśca laukikapratyakṣānumānavanmahānbalaviśēṣastadā gatyantarābhāvādabhayānugrahāsaṁbhavē śrutibalīyastvēna smr̥tiprābhāṇyamupēkṣaṇīyaṁ bhaviṣyatīti |

kiṁ tāvatprāpnuyādatra virōdhē ’pi pramāṇatā |
aprāmāṇyaprasaṅgē hi maryādātikramō bhavēt ||

anāśaṅkitavipralambhabhrāntyādimūlā hyavyāhatavēdamūlatvāvadhāraṇāḥ smr̥tayō nirvyājaprāmāṇyāḥ śakyantē dharmavyavahārāṅgatvēna sthāpayitum | yadā tu vēdaviruddhatvahētudarśanaparasparavigānādinā kēnacidapi cchalēnāsāmaprāmāṇyaṁ kalpyatē tadā bahuśākhākhilaprakaraṇādibhēdabhinnēṣu vēdēṣu śrutiliṅgādyātmakōpadēśanāmādidvārātidēśātmakavicitrapramāṇabhāgēṣukō jānāti kā smr̥tiḥ kīdr̥śēna vēdabhāgēna virudhyamānā kadā ’numāsyata iti | ataścaivaṁ jātāśaṅkairnaiva kvacidapi viśvasyēta | aviśvāsāccātyantamēva prāmāṇyaṁ pratihanyēta | tathā hi—

kadācicchrutimūlatvamukvā bhrāntyādimūlatā |
smr̥tibhiḥ pratipannā cētkastāmindrō ’pi vārayēt ||


[p. 170]
ēkamūlavyavasthāyāṁ mūlāntaranirākriyā |
apramāṇyanivr̥ttyarthaṁ śakyā na tadupēkṣaṇē ||

kiṁ ca—

parasparaviruddhatvaṁ śrutīnāṁ na bhavēdyadi |
smr̥tēḥ śrutiviruddhāyāstatō mūlāntaraṁ bhavēt ||

yadā tūditānuditāgnihōtrahōmavidhivadatirātragataṣōṅaśigrahaṇavacca sahasraśaḥ śrutayō ’pyasaṁbhavadyugapadanuṣṭhānārthatayā parasparaviruddhā dr̥śyantē tadā yadi nāma kāsāṁ citsmr̥tīnāṁ svavēdaśākhāgatavacanaviparītārthaśākhāntaravacanamūlānāmadhītavākyavirōdhō dr̥śyatē ’tastāvataiva sarvaśākhāpratyayakarmavyavahāriṇāṁ svayamaśrutānadhītatvamātrēṇa dr̥ḍhasmaraṇōpasthāpitapuruṣāntarastha śrutinirākaraṇaṁ na śōbhatē na caikaṁpratiśiṣyata iti hi sarvaśrutīnāṁ sarvapuruṣānprati prāmāṇyādadhyayanavacca smr̥tērapi śrutidhāraṇasāmarthyāt |

tasmādyathā virōdhē ’pi paṭhayamānapramāṇatā |
paṭhitasmaryamāṇānāṁ tathaivētyavadhāryatām ||

kiṁ ca |

avirōdhē śrutirmūlaṁ na mūlāntarasaṁbhavaḥ |
virōdhē tvanyamūlatvamiti syādardhavaiśasam |

mūlāntaraṁ nirastaṁ ca sāmānyēnaiva yatpurā |
tadanuprāṇyatē paścādvirōdhē nētyatikriyā |

tēnāsāṁ śrutimūlatvaṁ sarvadaiva vyavasthitam |
mūlāntarapravēśē vā kiṁ tatprāmāṇyatr̥ṣṇayā ||

kiṁ ca bhrāntyādimūlānāṁ saṁbhavāsaṁbhavāśrayaḥ |
smr̥tīḥ prativiruddhō ’yaṁ bādhapakṣō na yujyatē ||

tēnāsāṁ yadi vā naiva kvacidasti pramāṇatā |
sarvatrāvyāhatā vā syānna tvardhajaratīyatā ||

viruddhatvaṁ ca jānanti smartārastāḥ smaranti yat |
vēdamūlabalaṁ tyaktvā kimanyattatra kāraṇam ||


[p. 171]
gr̥hyamāṇanimittatvādyadyucyētāpramāṇatā |
utprēkṣaṇīyahētutvātsā sarvatra prasajyatē ||

rāgadvēṣamadōnmādapramādālasyalubdhatāḥ |
kva vā nōtprēkṣituṁ śakyāḥ smr̥tyaprāmāṇyahētavaḥ ||

aduṣṭēna hi cittēna sulabhā sādhumūlatā |
duṣṭamūlātvalābhastu bhavatyāśayadōṣataḥ ||

kā vā dharmakriyā yasyāṁ dr̥ṣṭō hēturna yujyatē |
kathaṁcidvā viruddhatvaṁ pratyakṣaśrutibhiḥ saha ||

laukāyatikamūrkhāṇāṁ naivānyatkarma vidyatē |
yāvatkiṁcidadr̥ṣṭārthēṁ taddr̥ṣṭārthaṁ hi kurvatē ||

vaidikānyapi karmāṇi dr̥ṣṭārthānyēva tē viduḥ |
alpēnāpi nimittēna virōdhaṁ yōjayanti ca ||

tēmyaścētprasarō nāma dattō mīmāṁsakaiḥ kvacit |
na ca kaṁcana muñcēyurdharmamārgaṁ hi tē tadā ||

prasaraṁ na labhantē hi yāvatkvacana markaṭāḥ |
nābhidravanti tē tāvatpiśācā vā svagōcarē ||

kvaciddattē ’vakāśē hi svōtprēkṣālabdhadhāmabhiḥ |
jīvituṁ labhatē kastaistanmārgapatitaḥ svayam ||

tasmāllōkāyatasthānāṁ dharmanāśanaśālinām |
ēvaṁ mīmāṁsakaiḥ kāryaṁ na manōrathapūraṇam ||

yaccādau śraddhayā siddhaṁ punarnyāyēna sādhitam |
ājñāsiddhapramāṇatvaṁ purāṇādicatuṣṭayam ||

tattathaivānumantavyaṁ kartavyaṁ nāntarā ślatham |
sarvaṁ ślathayataḥ sīdēddurnaddhaśakaṭādivat ||

pakṣō yō ’ṅgīkr̥tō yēna tamatrasyansa nirvahēt |
hārayēdantarā trasyanmītōpadravakāribhiḥ ||

vēdaśca yadi dr̥ṣṭārthaṁ śrūyamāṇavirōdhi vā |
na vidadhyāttatastādr̥ksmr̥tistanmūlatāṁ tyajēt ||

yadā tu hantipiṣyādikarma dr̥ṣṭaṁ sahastraśaḥ |
dr̥ṣṭārthaṁ vihitaṁ vēdē tadā kiṁ hētudarśanaiḥ ||


[p. 172]
r̥tvigmyō dakṣiṇādānaṁ tānūnaptrādikarma ca |
yadr̥tvigyajamānānāṁ dr̥ṣṭārthaṁ sarvamiṣyatē ||

tadyadyavaidikaṁ tādr̥ksyāttatō ’nyadavaidikam |
yadā caivaṁvidhānyēva vēdē karmāṇi santi naḥ ||

tadā kiṁ nāma dr̥ṣṭārthaṁ buddhyā sidhyēdavaidikam |
tēnādāvēva yā kḷptā smārtānāṁ vēdamūlatā ||

nirvōḍhavyēha saikāntātkimidaṁ khidyatē ’dhunā ||

tasmādvēdaviruddhānāṁ dr̥ṣṭārthānāṁ ca hētubhiḥ |
smr̥tīnāṁ na pramāṇatvaṁ vihantavyaṁ manāgapi ||

aviśiṣṭaṁ pramāṇatvaṁ sarvāsāṁ prāptamīdr̥śam |
virōdhē ’pyadhunā yuktamēvaṁ prāptē ’bhidhīyatē ||

virōdhē tvanapēkṣaṁ syātprāmāṇyaṁ smr̥tibandhanam |
avirōdhē hi vēdēna tanmūlamanumīyatē ||

yā tu vēdaviruddhēha smr̥tiḥ kācana dr̥śyatē |
sā tu syādbhāntimūlaiva na spaṣṭaśrutimūlikā ||

svātanñyēṇa pramāṇatvaṁ smr̥tēstāvanna saṁmatam |
vēdamūlānumānaṁ ca pratyakṣēṇa virudhyatē ||

vēdavākyānumānaṁ ca tāvadēva pravartatē |
tadarthaviṣayaṁ yāvatpratyakṣaṁ nōpalabhyatē ||

pratyakṣē śrūyamāṇē tu na vidyētānumānikam |
na hi hastini dr̥ṣṭē ’pi tatpadēnānumēṣyatē ||

smr̥tīnāṁ śrutiliṅgatvamasti hastipadādivat |
tatpratyakṣaviruddhatvē tadvadēva nivāryatē ||

tāvadēva sphurantyarthāḥ purastādānumānikāḥ |
yāvatpratyakṣaśāstrēṇa mūlamēṣāṁ na kr̥tyatē ||

kr̥ttamūlāḥ sphurantyō ’pi smr̥tayō na cirāyuṣaḥ |
nirādhāratvadōṣēṇa śākhā iva vanaspatēḥ ||

na hi sākṣātpramāṇatvaṁ smr̥tīnāmupapadyatē |
nānyamūlaṁ yatastatsyāttattu mūlaṁ na vidyatē ||


[p. 173]
pratyakṣapratibaddhā hi śrutirnāstyānumānikī |
nairākāṅkṣyātpramātṝṇāmanumānaṁ na labhyatē ||

pramēyaṁ yatparicchēdyaṁ bhavētkēnacidānmanā |
tasya syāttatparicchēdātsāvakāśapramāṇatā ||

tādrūpyēṇa paricchinnē tadviparyayatō ’pi vā |
bhūyastāsminpramēyē hi na pramāṇaṁ pravartatē ||

bhinnakakṣāgatē yē ca pramāṇē tatra dhāvataḥ |
tayōḥ śīghrēṇa nirṇītē mantharaṁ na pravartatē ||

taddhi dūramapi prāptamēkamapyagataṁ padam |
itarēṇa gatēnādāvēkāntēnaiva jīyatē ||

yatra śīghrataraṁ nāsti tasyārthasyāpahārakam |
cirēṇāpi vrajēttatra durbalaṁ na nivāryatē ||

na hi yēna pramāṇatvaṁ labdhapūrvaṁ kadācana |
tēna tatsarvadā labhyamityājñāpayatīśvaraḥ ||

sarvamutpadyamānaṁ hi yadyanyēna virōdhinā |
na rudhyatē tatastasya siddhiḥ kālēna labhyatē ||

yasya tūtpadyamānasya mūlamēva nikr̥tyatē |
mukhaṁ vā rudhyatē tasya nātmalābhaḥ kadācana ||

na ca yadbalavadruddhamātmānaṁ naiva vindati |
avirōdhē ’pi tēnātmā na labdhavyaḥ kathaṁcana ||

na cāpi bādhakābhāvāllabdha ātmēti sarvadā |
labdhavyaḥ sa virōdhē ’pi pūrvasāmānyadarśanāt ||

utsargaścāpavādaśca sarvatraivōpalabhyatē |
tatra nōtsargamātrēṇa sarvamēvāvarudhyatē ||

apavādēna vā yasmādutsargō bādhitaḥ kvacit |
tasmātsarvatra bādhyō ’sāvityētadapi nēṣyatē ||

viṣayāviṣayau jñātvā tēnōtsargāpavādayōḥ |
bādhābādhau vivēktavyau na tu sāmānyadarśanāt ||


[p. 174]
yō hi sāmānyadr̥ṣṭēna vyavahāraṁ ninīṣati |
tr̥ṣṇācchēdō bhavēttasya mr̥gatr̥ṣṇājalairapi ||

bādhitāṁ mr̥gatr̥ṣṇāṁ vā dr̥ṣṭvā hradagatō ’pyasau |
vipralambhabhayādēva na snānādi samācarēt ||

tāvadēva hi tōyādijñānasyēṣṭā pramāṇatā |
na tōyaṁ mr̥gatr̥ṣṇēyamiti yāvanna budhyatē ||

anumānaṁ pramāṇaṁ ca tāvadarthēṣu jāyatē |
rudhyatē viṣayō yāvannāsya pratyakṣajanmanā ||

ēvaṁ smr̥tipramāṇatvē tāvacchutyanumānajam |
yāvatpratyakṣayā śrutyā viṣayō nāvarudhyatē ||

ataḥ kvacitpramāṇatvaṁ kvacidapyapramāṇatām |
vyavasthāpayatā nyāyairna bhavēdardhavaiśasam ||

pramāṇatvāpramāṇatvē pratyakṣamr̥gatr̥ṣṇayōḥ |
yathā tathaiva tē smr̥tyōraviruddhaviruddhayōḥ ||

tasmādēvaṁ na vaktavyaṁ sarvāsāṁ vā pramāṇatā |
atha vā sā na kasyāścidyadi kvacidanāśritā ||

tēna vēdaviruddhānāṁ smr̥tīnāmapramāṇatā |
ruddhaśrutyanumānatvādanyamūlā hi tā yataḥ ||

vikalpaḥ | kiṁ punastāsāṁ nēṣyatē śrutibhiḥ saha |

ucyatē ||

vikalpasyāṣṭadōṣatvānna tāvatsvabhyupēyatā |
pākṣikē cāpramāṇatvē smr̥tayaḥ sunirākarāḥ ||

tulyabalavikalpō hi tāvadaṣṭadōṣatvādagatikagatinyāyēna kvacidēvāśrīyatē | kimuta kakṣāntaritaprāmāṇyāviṣamaśiṣṭavikalpaḥ | tathā hi |

pramāṇapadavīṁ yāvannārōhatyēva hi smr̥tiḥ |
bādhyatē tāvadatyantaṁ śrutyā ’nyanirapēkṣayā ||


[p. 175]
smr̥tērdharmapramāṇatvaṁ na tāvatsvata iṣyatē |
tulyakakṣatayā yēna vikalpapadavī vrajēt ||

parādhīnapramāṇatvānna pramāṇapadē sthitā |
śrutyā bādhitamātrā ’sau punarnnōjjīvituṁ kṣamā ||

tulyakakṣavikalpō ’pi nāprāmāṇyē ’styakalpitē |
pramāṇasyāpramāṇatvakalpanā ca dvidōṣabhāk ||

pramāṇatvaṁ pratītaṁ yadujjvalattadapahnutam |
ēkastāvadayaṁ dōṣaḥ syātpratītiviparyayāt ||

tathā tadapramāṇatvaṁ yadabhāvapramāṇakam |
bhāvē satyatha bhāvēna vinaiva parikalpyatē ||

sō ’pi syādaparō dōṣaḥ pramāṇārthaviparyayāt |
aṅgīkr̥tyāpi tau dōṣau pūrvaṁ kēnāpi hētunā ||

prayōgāntarakālē tu punardōṣadvayaṁ bhavēt |
yadabhāvapramāṇatvaṁ pūrvamētasya kalpitam ||

saṁpratyapahnuvānasya dōṣa ēkō hi jāyatē |
pratyakṣaṁ dr̥ḍharūpaṁ ca yatpurastānnirākr̥tam ||

ēṣa jāyēta dōṣō ’nyastadujjīvayataḥ punaḥ |
ēvamēkatra catvārō dōṣā vākyē pradarśitāḥ ||

ēta ēva prasajyērandvitīyē ’pi prakalpitē |
ēvamēṣō ’ṣṭadōṣō ’pi yadvīhiyavavākyayōḥ ||

vikalpa āśritastatra gatiranyā na vidyatē |
vrīhiśāstrapravr̥ttau hi yavaśāstrēṇa kr̥ṣyatē ||

śrōtā tatra pravr̥ttō ’pi vrīhiśāstrēṇa kr̥ṣyatē |
dvābhyāmaśvamukhīvacca śrutibhyāmabhitaḥ samam ||

śrōturākr̥ṣyamāṇasya balābalamapaśyataḥ |
ēkasminnupasaṁhartuṁ buddhiṁ yuktyā na paśyataḥ ||

ubhayōrapramāṇatvaṁ pratighātātprasajyatē |
tatra prāmāṇyayōgyasya yadaprāmāṇyakalpanam ||

tadananyagatitvēna tathā ’pyabhyupagamyatē |
sati gatyantarē tvētannaiva kalpanamarhati ||


[p. 176]
ēkasya vā pramāṇatvaṁ parihartuṁ na śakyatē |
tadaprāmāṇyamātrē tu na dvayōrapramāṇatā ||

siddhō lōkapravādō ’yamēkānēkāvināśinām |
sarvanāśē samutpannē hyardhaṁ tyajati paṇḍitaḥ ||

sa cāyamubhayōrnāśa ubhayārthāparigrahāt |
miśrairvā yajamānasya miśrāṇāṁ vidhyadarśanāt ||

niyamārthē hyubhē śāstrē yavavrīhyōrvidhātr̥ṇī |
prāptē cānyanivr̥ttyaṁśaḥ phalamarthātpratīyatē ||

vrīhayō nirapēkṣā hi jñāyantē yāgasādhanam |
yavāścaivamatastēṣāṁ miśratvaṁ nāvakalpatē ||

naiva vrīhibhiriṣṭaṁ syādyavairna ca yathāśrutaiḥ |
miśrairijyēta cēttatra bhavēdubhayabādhanam ||

ēvamapratipattyaiva tulyaiṣā miśratāmatiḥ |
tēnōbhayāpramāṇatvādyuktaikaikāpramāṇatā ||

sēyamatyantamanyāyyā dvayōrapyanavasthitiḥ |
avyavasthā na yuktā hi vyavasthā yatra labhyatē ||

sarvatraiva hyēkarūpatvāvadhāraṇēna nirūpitarūpaṁ vyavahartuṁ śakyam ||

tēna yasya pramāṇatvaṁ pramāṇaṁ sarvadā ’stu tat |
yasyāpi tvapramāṇatvamapramāṇaṁ taducyatām ||

tadēva tu kadācitpramāṇaṁ kadācidapramāṇamiti na kathaṁ cidapi viśrambhaḥ syāttadētaddrīhiyavaśrutyōratyantāparihāryatvādavaśyamāpatitam |

na hi tatraikarūpatvē cihnaṁ kiṁcivdyavasthitam |
yēnaikatra pramāṇatvaṁ syādanyatrāpramāṇatā ||

śrutismr̥tyōḥ punaḥ spaṣṭaṁ vyavasthākāraṇadvayam |
yēna śrutēḥ pramāṇatvaṁ syātsmr̥tēścāpramāṇatā ||

svarūpēṇa tayōstāvatpramāṇatvāpramāṇatē |
tatō ’nyāpēkṣayā syātāmaprāmāṇyapramāṇatē ||

yō yasya svarūpāśrayō dharmaḥ prāptaḥ sa balavatā kāraṇāntarēṇa viparyayaṁ pratipadyatē |

na ca śrutijanitapratyayasya smr̥tijanitō bādhakatvaṁ pratipadyatē |


[p. 177]
smārtasya bādhakaḥ śrautō balavattvātpratīyatē |
pratyakṣē cānumānē ca prāgētaddhayavadhāritam ||

śrutiliṅgē yathā cēṣṭē vyavasthitabalābalē |
saṁnikr̥ṣṭavikr̥ṣṭārthē tathaivēha śrutismr̥tī ||

smr̥tyā pratīyatē yāvacchrutyā tāvatpramīyatē |
viruddhadharmatāmēkō na ca dharmaḥ pratīcchati ||

na ca śīghrahr̥tē ’rthē ’sti cirādāgacchatō gatiḥ |
aśvairapahr̥taṁ kō hi gardabhaiḥ prāptumarhati |

smr̥tyā cārthaṁ parāmr̥śya yāvattadviṣayāṁ śrutim |
anumātuṁ pravartēta tāvatsō ’rthō ’nyatō gataḥ ||

kiṁ kartavyamitīdaṁ ca kartā yāvadapēkṣatē |
pramāṇaṁ kramatē tāvatpramitē tanna jāyatē ||

yugapatpramimīyātāṁ yadi cārthaṁ śrutismr̥tī
agr̥hītaviśēṣatvātsyātāṁ tulyabalē tataḥ ||

yadvā yāvacchrutērarthaḥ sākṣādēva pratīyatē |
tasminnēva kṣaṇē mūlaṁ kalpayētsvaṁ smr̥tiḥ śrutim ||

tatō ’rthaviprakarṣē ’pi pramāṇatvēna tulyatā |
bhavēdēva śrutismr̥tyōrarthaḥ śrutiparigrahāt ||

yataḥ smr̥tyā gr̥hītē ’pi cirēṇa śrutikalpanā |
jāyatē kḷptayā tasmātsā bādhyētāpratiṣṭhitā |

smr̥timūlānapēkṣā hi smr̥titvādēva hīyatē |
tadapēkṣā punaḥ śrutyā bādhyatē mūlavarjitā ||

ēṣa tāvadvikalpapadamanārūḍhāyā ēva smr̥tērēkō bādhaprakāraḥ |

dvitīyēna prakārēṇa vikalpapadavīṁ gatā |
āpannā pākṣikaṁ bādhamatyantaṁ bādhyatē smr̥tiḥ ||

taddarśayati | vikalpaṁ tu vadanpakṣē tāvacchrutiprāmāṇyamabhyupaitīti | tadā ca smr̥tyaprāmāṇyamavaśyaṁbhāvi tasyāścāprāmāṇyakalpanāyāṁ na śrutēriva tadadhyārōpaḥ |

kiṁ tu tasyāḥ pramāṇatvaṁ śrutimūlatvakāritam |
yatastasmādatanmūlā tadānīṁ sā ’vadhāryatē ||

śrutimūlatvavicchēdōttarakālaṁ ca prāṅnirākr̥tamūlāntarōpaplavādavigānasmr̥tapuruṣapraṇīta
[p. 178]
tvanirṇayācca nityatvadvāranirmūlatvāsaṁbhavādavaśyaṁbhāvi vipralambhābhiprāyādi kiṁcidēkaṁ mūlamāpadyatē |

śrutiṁ muktvā ca yanmūlaṁ smr̥tēranyatprakalpyatē |
tēnaivāsyāḥ pramāṇatvamatyantaṁ pratihanyatē ||

vrīhiśrutiparigrahakālē hi yavaśrutērabhūtamēvāprāmāṇyamadhyārōpitam | tatprayōgāntaravēlāyāṁ tulyasāṁpradāyikāmnāyamānatvēna saṁnikr̥ṣṭaviprakr̥ṣṭārthatvādiviśēṣābhāvēna ca punaḥ sahajēna prāmāṇyēnābhibhūyatē |

na tu smr̥tēḥ pramāṇatvaṁ punarujjīvituṁ kṣamam |
vicchinnaśrutimūlatvādgrastaṁ bhrāntyādihētubhiḥ ||

na hyēkasyā ēva smr̥tēḥ pratyakṣaśrutyarthāparigrahakālē ’numitaśrutimūlatvaṁ tatparigrahāśrayaṇē tu bhrāntyādimūlatvamiti viruddhāvadhāraṇā ’vakalpatē | āha | satyaṁ yadi prathamamēva vikalpakārī śrutyarthaṁ parigr̥hya dvitīyādiprayōgē smr̥tyarthaparigrahaṇāyōpatiṣṭhēta |

tatastvaduktamārgēṇa pratihanyēta sarvadā |
na tvētasya prasaṅgō ’sti smr̥tēḥ pūrvaparigrahē ||

yō hi śrutiṁ prathamamaśrutvā śrutimēvaikāṁ paśyati tasyāpratihataśrutyanumānē vr̥ttē |

na paścācchrūyamāṇā ’pi śrutiḥ syātpratibandhikā |
gardabhēnāpanītaṁ hi harēnnāśvaścirādgataḥ ||

na caiṣa niyamō ’sti jijñāsubhiḥ smr̥tiviruddhā śrutirēva prathamaṁ śrōtavyēti |

bahujijñāsamānānāṁ kadācitkiṁcidāpatēt |
pūrvapaścādvibhāgēna na taddhētubalābalam ||

ādyē prapāṭhakē yēna vrīhiśāstraṁ pratīyatē |
dvitīyē yavaśāstraṁ ca na tattatprati durbalam ||

svaśākhāvihitaiścāpi śākhāntaragatānvidhīn |
kalpakārā nibadhnanti sarva ēva vikalpitān ||

sarvaśākhōpasaṁhārō jaiminēścāpi saṁmataḥ |
na tu pūrvāvabuddhō ’rthō bādhētaivōttaraṁ vidhim ||

tasmātpaurvāparyaśravaṇamanāśritya ‘na caikaṁ prati śiṣyata’ ityanēna nyāyēna sarvapuruṣānprati nityāvasthitasamastapaṭhyamānasmaryamāṇavēdaśākhāyattajñānairjijñāsubhirātmīyaśaktimātrakāritapūrvāparagrahaṇavibhāgairēkavākyagatapūrvō taravarṇapadavadbalābalapanapēkṣya mātāpitr̥praṇītōpadēśavannirvicikitsamēva prāmāṇyamabhyupagantavyam | anyathā hi—


[p. 179]
pūrvaprāptau pramāṇatvaṁ paratvēnāpramāṇatām |
prasajyamānikāmēvaṁ kō ’dhyavasyētsacētanaḥ ||

itthaṁ ca bhrāntimūlatvaprasaṅgē kalpitē smr̥tēḥ |
avirōdhē ’pi hi śrutyā prāmāṇyaṁ durlabhaṁ bhavēt ||

sarvaiva śrutimūlā ’taḥ sarvā vā bhrāntimūlikā |
smr̥tirēvaṁ nirūpyēta na tu syānmūlasaṁkaraḥ ||

ucyatē | yadyapi pūrvapalabdhayā smr̥tyā śrutimanupalabhamānasya pratibandharahitaśrutyanumānaṁ kriyēta tathāpi kālāntarē śrutiṁ śrutvā tatpratipakṣasmr̥tērbādhādhyavasānādavaśyaṁbhāviśrutimūlatvavicchēdavaśēna mūlāntarasaṁcaraṇam |

tataśca pūrvavijñānaṁ mithyaitaditi cintayan |
ādāvēvāpramāṇatvaṁ smr̥tērityadhyavasyati ||

yō hi kūṭakārṣāpaṇēna kaṁcitkālamajñō lōkamadhyē vyavaharati na tēna vivēkajñānajanitavyutpattinā ’pi tathaiva vyavahartavyam | na cāsya tadānītanajñānamātrabādhabuddhirbhavati |

samānaviṣayatvāddhi pūrvēṣāmapi bādhanam |
na hi tēṣāmamithyātvē mithyēdānīṁtanaṁ bhavēt ||

nanu ca prāgavasthāyāṁ śrutiryaivānumīyatē |
saivēdānīṁ viruddhēti gamyatē na punaḥ smr̥tiḥ ||

naitadēvam | pratiprayōgaṁ pramāṇaparyālōcanāt | yadi hyēkaprayōgamātrālōcanēnaiva prayōgāntarāṇyapyanutiṣṭhēyustatō yēna vrīhiśāstramapramāṇīkr̥tya yavāḥ parigr̥hyēransa yāvajjīvaṁ tairēva yajētēti naiva pratipuruṣamubhābhyāṁ vikalpyamānābhyāṁ vyavahāraḥ sidhyēt | tēna yāvatprayōgabhāvipramāṇālōcanavaśātpūrvānumitāṁ śrutiṁ kvacidapyaśr̥ṇvanpunarapi smr̥timēvōpalabhya kartr̥sāmānyaliṅgēnaiva śrutimanumimānaḥ pratyakṣayā śrutyākṣiptacittatayā tatprāmāṇyēnānyathānupapadyamānēna smr̥tyaprāmāṇyaṁ kalpayanpūrvāvadhāritamūlavyatyayamēva pratipadyatē na pūrvakḷptamūlasyāprāmāṇyādhyārōpam | apaṭhayamānatayaivāsya sulabhāvajñānatvāt |

yaccaitadanavasthānaṁ tvayā māṁ prati cōdyatē |
bhavatō ’pi tadastyēva tēnācōdyatvamēkataḥ ||

yadā hyādau śrutiṁ śrutvā smr̥tērnnānyā ’numīyatē |
tadā ’nyamūlatāpattērēkāntēnaiva bādhyatē ||

kālāntarē ’pi yō bādhaḥ sphuṭatvēnāvadhāryatē |
yattēnāpyapramāṇatvaṁ kr̥taṁ tanna nivartyatē ||


[p. 180]
pūrvasmr̥tigrāhiṇāṁ ca svayaṁ bādhamacētayamānānāmapi puruṣāntarasya śrutiśravaṇaprāthamyabalēna bādhasaṁtānau ’nuvartata ēva |

puruṣāntarabādhō ’pi naivālpaṁ bhrāntikāraṇam |
na hi dvicandradiṅmōhau na bādhyētē narāntaraiḥ ||

nanu yavaśrutērapi tarhi pramāṇatvēna parigr̥hyamāṇāyāḥ puruṣāntarabādhastadānīmastīti mithyātvaprasaṅgaḥ |

ucyatē paṭhyamānatvādunmajjananimajjanē |
sarvānprati tayōstulyē viśēṣō ’nyō na gr̥hyatē ||

smr̥tistu yāvatāṁ puṁsāṁ prathamaṁ gōcarībhavēt |
tāvatāṁ sarvadā ’bhāvānnāprāmāṇyēnaṁ mucyatē ||

apramāṇyapadaṁ caikamastyēvaṁ prathamaṁ smr̥tēḥ |
tāvatā labdhamithyātvānna śrutiṁ bādhituṁ kṣamā ||

adhyārōpyēta mithyātvamujjvalāyāḥ śrutēḥ punaḥ |
labdhamēva smr̥tau taccētkimarthaṁ kalpyatē śrutēḥ ||

viruddhayōrhi śrutismr̥tyōrvikalpaprasaṅgēnāvaśyaṁ kalpanīyē ’nyataratrāpramāṇatvē yāvacchrutau paṭācchādananyāyēna kalpayitumārabhyatē tāvatsmr̥tau svarūpāśrayaṁ kḷptamēvōpalabhya saṁśayacchēdē jātē na kadācidapyabhūtāprāmāṇyādhyārōpakalpanōpapattiḥ |

nanu śrutyaviruddhāyāḥ śrutimūlatvaniścayaḥ |
anumānādapi prāpsyan kēnacitpratibadhyatē ||

tasmātkāraṇavaiṣamyānnōbhayatraikarūpatā
sidhyēnmūlavyavasthā hi pratipakṣānusāriṇī ||

tataścārdhavaiśasaprasaṅganivr̥ttiḥ |

yathā |

pramāṇatvāpramāṇatvē liṅgādīnāṁ vyavasthitē |
pūrvaiḥ saha viruddhatvāviruddhatvanibandhanē ||

tathēhāpi vyavasthēṣṭā na parasparasaṁkaraḥ |
pratibandhābhyanujñābhyāṁ śrutyā nāstyēkarūpatā ||

yadyapyaudumbarīsarvavēṣṭanaṁ dharmaśāstrādhyētr̥smr̥tivilakṣaṇapratyakṣaśrutyarthōpasaṁhāraparasūtrakāsēpanibaddhaṁ tathā ’pyupariṣṭādvakṣyamāṇālāntaratvābhiprāyēṇa puruṣōpadiṣṭatvāviśēṣācca
[p. 181]
smr̥tivadēvōdāhr̥tam | krītarājakabhōjyānnatvavacanaṁ yadyapyatharvavēdē ’sti tathāpi tasyāhavanīyasaṁbaddhayajñakarmōpakārābhāvāttadadhikr̥tatrayīpratipāditāgnīṣōmīyasaṁsthāvadhibhōjanapratiṣēdhavirōdhāt “prakaraṇaviśēṣādvikr̥tau virōdhi syāt” ityanēna nyāyēnādhikr̥tānadhikr̥tabalābalaviśēṣābhiprāyēṇa smr̥tipakṣaniḥkṣēpādbhāpyakārēṇōdāhniyatē | kr̥ṣṇakēśatvaṁ ca yadyapyanavasthitavayōvasthākālaviśēṣaṁ jātaputratvapakṣē saṁdigdhasamāvēśaṁ ca tathāpi yuvaiva dharmamanvicchēdityēvamādismaraṇaprakāśitārthaṁ yauvanāvasthāparigrahādantatō vā vayōrdhānatikramāśrayaṇādaṣṭācatvāriṁśadvarṣabrahmacaryaprāgupanayanasaṁbaddhakālasya ca vayasaḥ sātirēkadvipañcāśaccatuṣpañcāśanmātrasaṁvatsaraparimitatvēnāparihāryavayōrdhātikramāvaśyaṁbhāvitvādvyakta ēva virōdhō dr̥śyatē | nanu ca pūrvakr̥tasarvavēṣṭanōttarakālavihitaṁ vēṣṭitāyā ēva sparśanaṁ saṁbhavatītyavirōdhaḥ | kathamavirōdhō yadā sparśanaṁ nāma tvagindriyadvāraṁ spr̥śyasaṁvēdanam | na ca vastrāntaritāyā audumbaryāḥ sparśō gr̥hyatē | na ca vastrē spr̥śyamāna audumbarī spr̥ṣṭā bhavati | vastraudumbarījātivyaktisparśānāmatyantabhēdāt |

atha saṁbandhisaṁsparśātspr̥ṣṭaivētyabhidhīyatē |
bhūmisparśēna tatsiddhērvr̥thā sparśavidhirbhavēt ||

nanu bhūmāvaudumbarībuddhyabhāvādvastrāntaritāyāṁ ca tadrabuddhayavyatirēkāddr̥ṣṭāntavaiṣamyam | tathā hi |

vastrāntaritacaṇḍālasparśē ’pyāpatitē kvacit |
sākṣātspr̥ṣṭavadēvēṣṭā sacēlasnānaśuddhatā ||

satyaṁ tatrēṣyatē snānaṁ tadvastrasparśakāritam |
aśuddhakāraṇaṁ taddhi caṇḍālasparśavanmatam ||

tathā ca tadviyuktē ’pi vastrē tatsparśadūṣitē |
spr̥śyamānē bhavatyēva dōṣaḥ saṁyuktavastravaṁt ||

kathaṁ punarayaṁ dharmaśāstrēṣvanupanibaddhō ’pi caṇḍālaspr̥ṣṭavastrasparśananimittō dōṣō ’dhyavasīyatē |

kathaṁ vā nēṣyatē dōṣaḥ kāṣṭhalōṣṭatr̥ṇādiṣu |
tatspr̥ṣṭaspr̥śyamānēṣu na kramantē ’tra yuktayaḥ ||

taducyatē—

yathā kāṣṭhatr̥ṇādīnāṁ mārutādēva śuddhatā |
smaryatē vāsasō naivaṁ tōyaprakṣālanādvinā ||


[p. 182]
nanvamēṁdhyēna liptasya sā śuddhirabhidhīyatē |
na liptagrahaṇaṁ tatra pāṭhē ’sti tu ciraṁtanē ||

amēdhyasyaivaṁ yasmātpaṭhanti | caṇḍālaspr̥ṣṭavāsasaścāstyēvāmēdhyatā | tasmādasti salilādiśuddhiḥ | nanu ca manuṣyasyaiva caṇḍālasparśanimittaprāyaścittavidhānādaśuddhirūpamamēdhyatvaṁ gamyatē na dravyāntarasya gavāśvādēḥ | tataśca vastraṁ kiṁ gavāśvādivadaduṣṭamuta puruṣavadduṣṭamiti saṁdēhē gavāśvāditulyamēvāvadhārayituṁ yuktam |

ucyatē—

puruṣasya sacēlasya snānaṁ yasmādvidhīyatē |
tasmātpuruṣavadvastraṁ na gavāśvādivanmatam ||

yadā ’pi hi śuddhēnaiva hastādinā caṇḍālaḥ spr̥śyatē gavādīnāṁ tu caṇḍālādispr̥ṣṭānāṁ snānaprakṣālanavidhyabhāvācchuddhirvijñāyata iti na tanmadhyapātitvam | ataśca nānēna prakārēṇaudumbarīsaṁbaddhavastrasparśanāttatsparśanajñānōpapattiḥ | yadā tu tayaivōdgātā spr̥ṣṭa udgāthēditi vidhistadā ’vaśyamēvaudumvarītvacōdgātuśarīraṁ prāptavyam | upāśrayaṇābhyupagamapakṣō ’pi ca spr̥ṣṭatvāparityāgēnaiva sthita iti na samastācchāditāyāmavakalpatē | parāśritamapi ca vastramudgāturāśrayatvaṁ pratipadyatē | tēnaivaudumbaryāśritēnōdnāyēt | tasmādasti sarvavēṣṭanasparśanayōrvirōdha iti yuktaṁ bādhyabādhakavyavasthāpanam |atha kimarthaṁ nēmau vidhī vikalpyētē iti | smr̥tēravidhāyakatvātsvayamatulyabalatvācca tadanumitaśākhāntarapaṭhitavidhiparigrahābhiprāyēṇōktam |nāsati vyāmōhavijñāna iti |

pūrvōktēnaiva mārgēṇa vyāmōhaikāntakalpanām |
vikalpē ’vaśyamāpannāṁ smr̥tāvēva niyacchati ||

vyāmōhavijñānaṁ ca jñānāntaragatavyāmōhatvāvadhāraṇaṁ tadvijñānagatavyāmōharūpaṁ vā vivakṣyatē | tēna ṣaṣṭhīsamāsaḥ karmadhārayō vā yōjyaḥ |vikalpaṁ tu vadanniti | kadā citsmr̥timūlaśrutivicchēdādbhrāntyādimūlatvamāpādayati | tādr̥śyā ca sakr̥dapi śrautaṁ vijñānamanujñātamadhyārōpyamāṇavyāmōhāviṣayatvānna kadācitprāmāṇyaṁ tyajatītyapākṣikatvābhidhānam | ēvaṁ kēvalāpramāṇatvapakṣagrahastasya punarjīvanāsaṁbhavādapākṣikaṁ ca sarvavēṣṭana
[p. 183]
smaraṇamityāha—pākṣikaṁ cēti vā | vikalpavādisaṁmatapākṣikatvavaśādēva śrutiprāmāṇyapakṣē smārtaśrutikalpanāyāmakr̥tāyāṁ mūlāntarasaṁkrāntēḥ sarvakālāpramāṇatvaprasaṅgaḥ | ēkadā ’pi ca labdhaprāmāṇyāvakāśā śrutidurbalapratipakṣatayā na kadācidapi vyāmōhī bhaviṣyatīti samarthayamānōyadēva hi tasyaikasminpakṣē mūlamityāha |

nahi pramādapāṭhatvaṁ śakyaṁ kalpayituṁ śrutēḥ |
duḥśrutasvapnavijñānamūlā tvāpadyatē smr̥tiḥ ||

tēna naitatpakṣē vijñānamiti—pramāṇavijñānamabhiprētyōktam |vyāmōhātpakṣāntaraṁmiti | vyāmōhakalpanātaḥ pramāṇābhāvapakṣāntarasaṁkramaṇaṁ pratiṣēdhati | yadvā smārtajñānamēva pūrvāvadhāritavyāmōhātprāmāṇyapakṣāntaraṁ na saṁkrāntamiti | duḥśrutasvapnādimūlatvēna śrutivirōdhaṁ darśayati—tulyakāraṇatvāditi | balīyaḥ pratipakṣanirākr̥tatvātsarvadaiva śrutyanumānapratibandhānna smr̥tēḥ prāmāṇyapakṣasaṁkrāntiḥ |api cētarētarāśrayē ’nyataḥ paricchēdāditi | upariṣṭāditarētaravirōdhavivaraṇādvirōdhamēvētarētarāśrayamāha—

parasparaviruddhē hi viruddhāvyabhicārivat |
pramāṇē yatra dr̥śyētē tatrānyēnaiva nirṇayaḥ ||

pramāṇaśabdasya jñānasamānādhikaraṇatvēna bhāvōtpannalyuḍantatvēna vā napuṁsakaliṅgatvādvēdāḥ pramāṇaṁ smr̥tayaḥ pramāṇamitivatpramāṇē smr̥tau sparśanaṁ vyāmōha iti bhavitavyam |
[p. 184]
karaṇaviśēṣavivakṣāyāṁ vā ’bhidhēyaliṅgavacanānuvr̥ttau lyuḍantāṭṭiḍhḍhāṇañiti ṅīpi prāptē prāmāṇyaṁ smr̥tāviti prayōktavyam | tamimamubhayabhraṣṭaṁ bhāṣyakāraprayōgaṁ samarthayamānairēvamanugamaḥ kartavyaḥ |

pramāṇamayatē yāti mūlabhūtāṁ śrutiṁ yataḥ |
kvibantādayatēstasmātpramāṇā smr̥tirucyatē ||

tatra yadyapi nityatvākviblōpaḥ prathamaṁ bhavēt |
yalōpō ’pi bhavēdēva valādipratyayāśrayaḥ ||

na ca varṇāśrayatvēna yalōpō na bhaviṣyati |
vyōrvalīti yalōpō hi valādipratyayāśrayaḥ ||

yadvā yōgavibhāgēna vērvyavasya ca lupyatē |
vakāraśca yakāraścētyēvaṁ lōpō bhaviṣyati ||

yalōpē ca kr̥tē ’kārō yaḥ śuddhaḥ pariśiṣyatē |
tadantāvadhikātpaścādataṣṭāpkriyatē striyām ||

akaḥ savarṇadīrghatvaṁ parayōrantaraṅgataḥ |
sarvēṇāpi tataḥ kr̥tvā pramāṇētyanugamyatē ||

tadētaditarāśrayaṁ bhavatītyuktam |

yadvā śrutyapramāṇatvātsmr̥tēḥ prāmāṇyamiṣyatē |
siddhācca tatpramāṇatvācchrutyaprāmāṇyakalpanā ||

tathā śrutipramāṇatvātsmr̥tyaprāmāṇyakalpanam |
tadaprāmāṇyasiddhayā ca śrutiprāmāṇyaniścayaḥ ||

tadidaṁ vikalpavādina ubhayatrētarētarāśrayatvamēkāntavādinastvanyataratra |

tatrānyataḥ paricchēdādvācyaṁ hētvantaraṁ sphuṭam |
bhāṣyakārastvihōktvaivaṁ tayōrēkaikamuktavān ||

tatra sparśanasya kr̥ptaṁ mūlaṁ kalpyaṁ smr̥tēriti |

naivātyantāprakr̥tahētvantarābhiprāyēṇānyataḥ paricchēdō ’bhihitaḥ | prakr̥tayōrapi ca yatkr̥tamitarētarāśrayatvaṁ tavdyatiriktadharmadarśanānniścīyamānē bhavatyēvānyataḥ paricchēdaḥ |

svataḥ sthitātpramāṇatvācchrutēḥ syāt kḷptamūlatā |

smr̥tēḥ śrutyanumāpakaprāmāṇyātkalpyamūlatā tataśca pratyakṣaśrutyaprāmāṇyakalpanāyattaṁ
[p. 185]
smr̥tēḥ prāmāṇyaṁ tadbalēna ca śrutyaprāmāṇyaṁ kalpayata itarētarāśrayatvamaparihāryam |

na cādhyārōpyamāṇā ’pi śrutēḥ syādapramāṇatā |
na ca tasyāmasiddhāyāṁ smr̥tiprāmāṇyasaṁbhavaḥ ||

balavantaṁ parājitya yaḥ pratiṣṭhātumicchati |
hastinā pādayōdhīva saṁtiṣṭhētācirādasau ||

ēvaṁ tāvatsmr̥tiprāmāṇyaṁ kalpayannēva tadvādī parājīyatē | yadā tu śrutiprāmāṇyagatamitarētarāśrayatvamālōcyatē tadā tatrāpi pratipakṣabhūtasmr̥tyaprāmāṇyāpēkṣayā nirapavādaprāmāṇyāvadhāraṇasiddhēḥ parādhīnatvātpūrvasiddhasmr̥tyaprāmāṇyalipsāyām

siddhamēvāpramāṇatvaṁ svarūpāśrayamāditaḥ |
kṣaṇamātramapi prāpya śrutiḥ prāmāṇyamaśnutē ||

tēna yattadādyē padakē ’nanumitāvasthāyāṁ śrutāvāpātakṣaṇamātrē smr̥tēraprāmāṇyaṁ dr̥śyatē tāvataiva labdhapramāṇatvā śrutiḥ sarvadā nirapavādaprāmāṇyā bhavatītyanyataḥ paricchēdaḥ |

tēnaikatra śrutērādyātprāmāṇyādavasīyatē |
smr̥tyaprāmāṇyatō ’nyatra kṣaṇamātrāvadhāritāt ||

kr̥tvaikamavadhiṁ tasmātsiddhamādyē kṣaṇē dr̥ḍham |
ānupūrvyā vrajēttāvadyāvatsiddhō ’paraḥ sphuṭaḥ ||

tadēkēna mārgēṇa darśayati—kalpyamūlatvātsmr̥tiprāmāṇyamanavakḷptamityādi yāvatsmārtaśrutikalpanamanupapannaṁ pramāṇābhāvāditi |

dvitīyamārgē ’pi śrutiprāmāṇyadarśanādārabhya tāvannētavyaṁ yāvattadēva nirapavādaṁ siddhamiti | vrīhiyavabr̥hadrathaṁtaravidhīnāṁ tvananyagatikatvātkakṣāntaritapadakā iva sthānabhēdābhāvāttulyabalatayā ’navasthitavikalpāśrayaṇaṁ prāgupadiṣṭamēva yōjyam | atō nāpēkṣyaṁ pratyakṣaśrutiviruddhasmr̥tiprāmāṇyamiti || 3 ||


[p. 186]
itaśca na pramāṇatvaṁ mūlahētvantarēkṣaṇāt |
vyabhicārē hi nōtpattirarthāpattyanumānayōḥ ||

śrutivirōdhabhagnaprasarāyāṁ hi smr̥tau pūrvōktēna nyāyēna śrutyanumānapratibandhādākāṅkṣitamūlāntarāvaśyakalpayitavyatvācca |

kvacidbhrāntiḥ kvacillōbhaḥ kvacidyuktivikalpanam |
pratibhākāraṇatvēna nirākartuṁ na śakyatē ||

smr̥tēśca śrutibhagnāyāḥ kāraṇāntarasaṁbhavaḥ |
na tu śrutērataḥ saiva tadvirōdhē hi bādhyatē ||

yathaiva vēdamūlatvamanēkāntānna labhyatē |
tathā ’nyamūlatā ’pīti tadāśaṅkyēdamucyatē ||

upapannataraṁ caitadvēdavākyānumānataḥ |
dr̥ṣṭē hi satyadr̥ṣṭasya kalpanā niṣpramāṇikā ||


śrutiviruddhasmr̥tīnāmaprāmāṇyādhikaraṇam |
adhikaraṇāntaraṁ vēti |

sarvavyākhyāvikalpānāṁ dvayamēva prayōjanam |
pūrvatrāparitōṣō vā viṣayavyāptirēva vā ||

aparitōṣastāvatprathamēnaiva śrutiviruddhatvahētunā balavatā siddhē bādhē nānvācayahēturatīva prayōjanavān | adhikaraṇāntarē punaḥ pūrvōktahētunirapēkṣaḥ paryāpta ēvaikaḥ smr̥tibādhanāyēti svatantratvēna pradarśanam | virōdhēna ca na vyāptāyāḥ smr̥tērapramāṇatadvayāptau nāpavādāntarōdbhavaḥ | vaisarjanahōmīyaṁ vāsō ’dhvaryurgr̥hṇāti ityagnīṣōmapraṇayanārthaṁ visarjanahōmakālasaṁbandhiyajamānācchādanaṁ vāsō ’dhyavayurharati muktakamēvaitadāvaraṇānumitaṁ smaraṇam | ēvaṁyupahastinō dānamācarantītiyūpaparivyāṇaśāṭakaṁ yūpahāstiśabdēna nirdiśyādhvaryuhartavyatayācārānumitayaiva smr̥tyā pratipādayanti |


[p. 187]
tatrāpi vēdamūlatvakalpanā nōpapadyatē |
kartr̥sāmānyataḥ prāptā lōbhasaṁbhavapūrvakāt ||

r̥tvijō hi prayōgamadhyapatitaṁ yajamānaṁ prakrāntakarmāvaśyasamāpanīyatvanibaddhasamāptyuttarakālabhāvi svācchandyaṁ ca viditvā kāryavattāvēlāyāmēva khalagataprādhānyavibhāgavyāvr̥ttabhr̥takavatsvayamutpādyōtpādya tāni tānyādēyakāni śraddhājanakārthavādapuraḥsaraṁ yācantē | pratyakṣaśrutivihitadēyāntaranidarśanavyāmōhitaśca yajamānaḥ śraddadhānatayā tathaiva pratipadya tēbhyaḥ prayacchatīti tairēṣā smr̥tiḥ pravartitā syādityāśaṅkāyāṁ vēdamūlatvaṁ nānumīyatē | pūrvavacca lōbhapūrvakatvakalpanamēvōpapannamiti nirṇayātsaṁdēhanivr̥ttiḥ | idaṁ ca bhāṣyakārēṇa pradarśayatā tulyakāraṇatvātpūrvatrāpi pradarśitamēvēti yōjayitavyam |


bhāṣyakārīyādhikaraṇākṣēpaḥ |
ētāvattvihādhikaraṇadvayē ’pi vaktavyam |

smr̥tīnāṁ śrutimūlatvē dr̥ḍhē pūrvaṁ nirūpitē |
virōdhē satyapi jñātuṁ śakyaṁ mūlāntaraṁ katham ||

śākhāntaraviprakīrṇāni hi puruṣāntarapratyakṣāṇyēva vēdavākyāni puruṣadharmānuṣṭhānakramēṇāpaṭhitāni vēdasamāmnāyavināśabhayātsvarūpēṇānupanyasyārthōpanibandhanadvāralabhyāni viśiṣṭadhvanisthānīyēna tēnaiva parōkṣāṇyapi vyajyamānāni piṇḍīkr̥tya smaryantē | tatra yathaivāptapratyayādidamiha paṭhyata iti kathitamuccāritamanuccāritaṁ vā śiṣyāḥ pratipadyantē tathaiva sūtrakāravacanānyadhyāpakavacanasthānīyāni svānurūpavēdavākyasamarpaṇamātraṁ kr̥tvā nivr̥ttavyāpārāṇīti na tālvādidhvaniprēraṇavatpauruṣēyatvēna paribhavitavyāni |

vēdō hīdr̥śa ēvāyaṁ ṣuruṣairyaḥ prakāśyatē |
sa paṭhadbhiḥ prakāśyēta smaradbhirvēti tulyabhāk ||

anuccāraṇakālē ca saṁskārairēva kēvalaiḥ |
tatkr̥tasmaraṇairvā ’yaṁ vēdō ’dhyētr̥ṣu tiṣṭhati ||

tēnārthaṁ kathayadbhiryā smr̥tārthā kathyatē śrutiḥ |
paṭhitābhiḥ samānā ’sau kēna nyāyēna bādhyatē ||

smr̥tiśāstraṁ ca yadyēkaṁ bhavētkr̥tsnamavaidikam |
tanmuktvaikaṁ tatō ’nyāni vyavahārāṅgatāmiyuḥ ||


[p. 188]
kaṭhamaitrāyaṇīyādipaṭhitaśrutimūlikāḥ |
dr̥śyantē smr̥tayaḥ sarvā bhadrōpanayanādiṣu ||

tadā tanmadhyapātyēkaṁ vākyaṁ kiṁcidapasmr̥tiḥ |
mūlāntarōdbhavaṁ vaktuṁ jihvā nō na pravarttatē ||

bādhitā ca smr̥tirbhūtvā kācinnyāyavidā yadā |
śrūyatē na cirādēva śākhāntaragatā śrutiḥ ||

tadā kā tē mukhacchāyā syānnaiyāyikamāninaḥ |
bādhābādhānavasthānaṁ dhruvamēvaṁ prasajyatē ||

yaccaitatsarvavēṣṭanasmaraṇaṁ sparśanaśrutiviruddhatvēnōdāhriyatē | ētajjaimininaiva cchāndōgyānuvādē śāṭyāyanibrāhmaṇagataśrutimūlatvēnaudumbarīprakaraṇē ca śāṭyāyanināṁ tāmūrdhvadaśēnōbhayatra vāsasī darśayatīti ‘vaiṣṭutaṁ vai vāsaḥ śrīrvai vāsaḥ śrīḥ sāmē’ iti darśitē tatprasaṅgēnaudumbarīvēṣṭanavāsasō ’pi prakāśaśrutimūlatvamēvānvākhyātam |

tataśca śrutimūlatvādbādhyōdāharaṇaṁ na tat |
vikalpa ēva hi nyāyyastulyakakṣapramāṇataḥ ||

viruddhatvē ca bādhaḥ syānna cēhāsti viruddhatā |
na hi vēṣṭanamātraṁ naḥ sparśaśrutyā virudhyatē ||

yadi dvitrāṅgulaṁ madhyē vimucyōttarabhāgataḥ |
vēṣṭyētaudumbarī tatra kiṁ nāma na kr̥taṁ bhavēt ||

sarvā vēṣṭayitavyēti na hyēvaṁ sūtrakr̥dvacaḥ |
na hyasyāḥ kriyatē kaiścitkarṇamūlēṣu vēṣṭanam ||

pariśabdō ’pi yastatra sarvatō vēṣṭanaṁ vadēt |
tadvarjitasamantatvē sō ’rthavānēva jāyatē ||

lōbhamūlaṁ ca yattasyāḥ kalpyatē sarvavēṣṭanam |
tallōbhaḥ sutarāṁ sidhyēnmūlāgraparidhānayōḥ ||

antarīyōttarīyē hi yōṣitāmiva vāsasī |
smarētkauśēyajātīyē nōdnātaikaṁ guṇairvinā ||

prāk ca lōbhādiha sparśaḥ kuśairēvāntarīyatē |
vēṣṭitaiṣā kuśaiḥ pūrvaṁ vāsasā parivēṣṭyatē ||

kuśavēṣṭanavākyē ca na kiṁciddhētudarśanam |
niyamē ’pi ca taddr̥ṣṭaṁ naivōrdhvadaśavāsasaḥ ||


[p. 189]
krītarājakabhōjyānnavākyaṁ cātharvavaidikam |
na ca tasyāpramāṇatvē kiṁcidapyasti kāraṇam ||

yadi yajñōpayōgitvaṁ nēhāstyātharvaṇaśrutēḥ |
arthāntarapramāṇatvaṁ kēnāsyāḥ pratihanyatē ||

śāntipuṣṭyābhicārārthā hyēkabrahmartvigāśritāḥ |
kriyāstayā pramīyantē ’trāpyēvātmīyagōcarāḥ ||

na cāyamapi yajñāṅgavidhiḥ śāntyādiśāstravat |
atō ’syāpi pramāṇatvaṁ puruṣārthēna vāryatē ||

na hyētadyajamānasya nartvijāmupadiśyatē |
sarvēbhyaḥ puruṣēbhyō hi bhōjyānnatvamidaṁ śrutam ||

vākyāntarairniṣiddhaṁ yaddīkṣitānnasya bhōjanam |
tasyaiva śrūyatē paścādabhyanujñāvidhidvayam ||

agnīṣōmīyasaṁsthāyāṁ krītē vā sati rājani |
sō ’yaṁ kālavikalpaḥ syādāśaucacchēdakālavat ||

nanu cāśaucakālō ’pi dharmapīḍādyapēkṣayā |
ataḥ samavikalpatvaṁ naiva tasyāpi saṁmatam ||

yasya hyalpēna kālēna śuddhirbhōjyānnatā ’pi vā |
sa kasmāttāvatā śuddhō dīrghakālatvamāśrayēt ||

ēkarātrē trirātrē vā śuddhasya brāhmaṇasya ca |
aśuddhiranuvartēta daśarātraṁ kathaṁ punaḥ ||

pāpakṣayō hi śuddhatvaṁ dharmayōgyatvamēva vā |
prāgdaśāhātkathaṁ tasya sadasadbhāvakalpanā ||

ēvaṁ prāk paśusaṁsthānāddīkṣitānnaviśuddhatā |
asti nāstīti cētyēvaṁ sahatē nāvadhāraṇam ||

syādētadyēna yaḥ kālaḥ purastātparigr̥hyatē |
tasyāsāvēva hōṁmasya prāgūrdhvōdayakālavat ||

yuktaṁ samavikalpatvamuditānuditatvayōḥ |
na kācidatra pūrvōktā sadasattvavirōdhitā ||

na cānuditahōmōktāvuditōktiranarthikā |
klēśakṣayavyayādīnāṁ nātirēkō ’tra kaścana ||


[p. 190]
iha tvalpēna kālēna śuddhēryā dīrghakālatā |
na vardhayēdaghāhāni sā ’nēnāpi nivāryatē ||

klēśaprāyaṁ ca taṁ pakṣaṁ nāśrayētaiva kaścana |
tatō ’naṅgīkr̥tē tasmin syāttadvākyamanarthakam ||

tēnartē viṣayānyatvānna vikalpō ’vakalpatē |
sa cōktō dharmapīḍākhyastatra cāhnāmavardhanam ||

dantajātānujātānyakr̥tacūḍēṣu ca kramāt |
citikriyā vyahaikāhāstatra cāhnāmavardhanam ||

tathā gautamēnāpyuktam— rājñāṁ ca kāryāvighātārthaṁ brāhmaṇānāṁ ca svādhyāyānirvr̥ttyarthamiti |

atha vā ’ntaryadāśaucanimittaṁ kiṁcidāpatēt |
tatra śēṣēṇa yā śuddhistacchēṣō ’yaṁ bhaviṣyati ||

na vardhayēdaghāhāni nimittādāgatānyapi |
pūrvasyaiva hi kālasya prasaṅgēna tadaṅgatā ||

pravr̥ttō ’napavr̥ktaśca daśarātrādikō ’vadhiḥ |
antaḥ patitamāśaucaṁ sa vyāpnōti svasaṁkhyayā ||

vitatya daśa saṁkhyā hi tānyahāni vyavasthitā |
śaknōtyēva paricchēttumantarāśaucamāgatam ||

śuddhayaśuddhī hyadr̥ṣṭatvādvijñāyētē yathāśruti |
nanvēvaṁ bhōjanasyāsti viṣayāvadhikāraṇam ||

tatra dīrghāvadhirvyarthaḥ syādalpāvadhyanujñayā |
tasmādihāpi vaiṣamyahēturvācyō ’vadhidvayē ||

atrāpyasaṁbhavē tasya dīkṣitē vā dadatyapi |
tanniyuktakadattānnaṁ bhōjyaṁ sōmakrayē kr̥tē ||

āpaddharmā yathaivānyē mukhyāsaṁbhavahētukāḥ |
tathaiva prāṇapīḍāyāṁ krītarājakabhōjanam ||

hantaivamapramāṇatvamuktamanyaprakārakam |
jagdhavānāpadi hyārtō viśvāmitraḥ śvajāghanīm ||

ucyatē—

ēkaṁ vinā ’pyanujñānāt kriyatē gatyasaṁbhavāt |
kriyatē ’nujñayā tvanyadviśēṣaśca tayōrmahān ||


[p. 191]
sāmānyēnāmyanujñānādviśēṣaśca viśiṣyatē |
viśēṣō ’tyantanirdōṣaḥ stōkadōṣētarakriyā ||

tathā ca manunā ’pyuktamāpaddharmagataṁ prati |
tatratyapāpaśēṣāṇāmantē śaucaṁ bhaviṣyati ||

karmaṇā yēna kēnēha mr̥dunā dāruṇēna vā |
uddharēddīnamātmānaṁ samarthō dharmamācarēt || iti |

dharmaśca prathamaṁ tāvatprāyaścittātmakō bhavēt |
tatastēna viśuddhasya phalārthō ’nyō bhaviṣyati ||

yattu krītarājakabhōjyānnatvavacanaṁ tadgatyantarāsaṁbhavē nirdōṣatvajñāpanārthamēva jñāyatē | tatrāpi tu |

prabhuḥ prathamakalpasya yō ’nukalpēna vartatē |
sa nāpnōti phalaṁ tasya paratrēti vicāritam ||

iti ninditatvānna saṁbhavadbhōjyāntarēṇāpi lōkayātrādivaśēna bhōktavyam |

yadi vā kālavaiṣamyādasatsamavikalpayōḥ |
arthabhēdavyavasthānādavirōdhō ’vadhāryatē ||

dīkṣitānnamabhōjyaṁ syādakrītē rājani dhruvam |
krītē tvabhōjanaṁ nāma manaḥ karma niyamyatē ||

yathaivāśrāddhabhōjitvaṁ yathā vā ’māṁsabhakṣaṇam |
śrēyasē vihitaṁ dharmyaṁ na sarvatra niṣidhyatē ||

śrāddhamantardaśāhaṁ hi niyōgēna niṣidhyatē |
ēkōddiṣṭaṁ sadēkēṣāṁ na tu pitryaṁ kadācana ||

tatrāśrāddhabhōjitvaniyamaḥ svargāyēti vijñāyatē | tathā ṣaṣṭhayaṣṭamīcaturdaśīpañcadaśīṣu māṁsabhakṣaṇamaithunādikriyāpratiṣēdhādgr̥hasthasyānyatra kāmacārē prāptē tadakaraṇaniyamaḥ śrēyasē vihitaḥ | yathāha |

na māṁsabhakṣaṇē dōṣō na madyē na ca maithunē |
pravr̥ttirēṣā bhūtānāṁ nivr̥ttistu mahāphalā || iti

nanu ca vākyadvayadarśanāttatra saṁyōgapr̥thaktvaṁ yuktamiha tvēkamēva dīkṣitānnabhōjanapratiṣēdhavākyaṁ kathaṁ prākkrayātpratiṣēdhati taduttarakālaṁ ca prāgagnīṣōmīyasamāptērniḥśrēyasēna niyacchatīti |

taducyatē—


[p. 192]
syādvākyadvayamēvaitadavadhidvayakalpitam |
yaḥ pūrvaḥ pratiṣēdhō ’tra saṁsthitaḥ krītarājakē ||

parō ’vadhiḥ punastasya naikatvādavakalpatē |
dvitīyānnādanānujñādarśanāttēna gamyatē ||

abhōjanavidhirnūnamastyanyō ’pyāntarālikaḥ |
na hi pūrvamanujñātē syādanujñāntaraṁ punaḥ ||

varaṇādabhyanujñātē nirvāpē kimanujñayā ||

yathā ’dhvaryōrvaraṇavēlāyāmēva sarvaṁ yajamānēna yajñōpayōgi svayamanujñātamēvēti nirvāpamantrē prasavaśabdēna tadānīṁtanayajamānānujñāprakāśanaṁ na kriyatē tathēha krītarājakāvasthānujñātabhōjanānujñāvacanamagnīṣōmīyasamāptau punaruktamityavaśyaṁ niyamēna pratiṣēdhāntarēṇa vā vāritasyānujñānārthamityavagamyatē |

pratiṣiddhābhyanujñā ca vikalpēnaiva dūṣyatē |
paryudastābhyanujñānaṁ tasmādiṣṭaṁ vyavasthayā ||

dīkṣitānnaviśiṣṭābhōjananiyamō hi śrēyōrthibhyō vidhīyatē |

pāścātyabhōjanānujñā nānyathā hyupapadyatē |
adr̥ṣṭārthaprasaṅgitvānna vidhiścāyamiṣyatē ||

ēvaṁ viṣayanānātvādavirōdhādabādhanam |

aṣṭācatvāriṁśadvarṣaṁ vēdabrahmacaryācaraṇasyāpi smr̥tāvēva pakṣāntaravikalpōpanibandhanādāśramāntaraviṣayatvasaṁbhavādvā virōdhābhāvaḥ | tathā hi—

vēdānadhītya vēdau vā vēdaṁ vā ’pi yathākramam |
sāmarthyāśramayōgyatvamaṅgīkr̥tyaitaducyatē ||

gautamēnāpi dvādaśavarṣāṇyēkavēdabrahmacaryaṁ carēditi prathamakalpamāśu gārhasthyapratipattyarthamuktvā dvitīyakalpē dvādaśa prativēdaṁ vā sarvēṣvityaṣṭācatvāriṁśatparigrahaḥ kr̥taḥ |

tatraivaṁ śakyatē vaktuṁ yē ’ndhapaṅgvādayō narāḥ |
gr̥hasthatvaṁ na śakṣyanti kartuṁ tēṣāmayaṁ vidhiḥ ||

naiṣṭhikabrahmacaryaṁ vā parivrājakatā ’pi vā |
tairavaśyaṁ grahītavyā tēnādāvētaducyatē ||

upakurvāṇakēnaiva yāpyaḥ kālō bahustataḥ |
saṁprāpya jñānabhūyastvaṁ pavitraiḥ kṣīṇakalmaṣaiḥ ||

sarvāśramātiriktēna svādhyāyēnaiva śōdhitaḥ |
stōkairapyāśramācārairgatimiṣṭāṁ gamiṣyati ||


[p. 193]
dvaipāyanādayaścāhuḥ—

pariniṣṭhitakāryastu svādhyāyēnaiva hi dvijaḥ |
kuryādanyanna vā kuryānmaitrōbrāhmaṇa ucyatē ||

yāni ca pratidinaprayujyamānar̥ksāmayajurbāhmaṇakalpavyākhyānādibrahmayajñanimittāni phalāni kratvadhikr̥tapuruṣēbhyō ’nyānarthakyaprasaṅgādvayāvr̥ttāni japadhyānamātrādhikr̥tabrahmacāriparivrājakaviṣayatvēnāvatiṣṭhantē tānyapi svādhyāyavijñānabhūyastvēna bhūyiṣṭhāni bhaviṣyantīti prativēdabrahmacaryōpadēśaḥ | yō vā kaścinmēdhāvitayā śīghramēva vēdacatuṣṭayamapyadhītya yathōpapattikālaṁ tadarthajñānābhiyōgamaparityajangrahaṇāntaṁ vētyētatpakṣāśrayaṇēna gr̥hasthō bhavēttaṁ prati dvādaśāṣṭācatvāriṁśadvarṣapakṣāvanēnaiva smaraṇēna pūrvapakṣīkr̥tāviti nātīva śrutiviruddhatvēnōdāhartavyau |

tēna naiva śrutismr̥tyōrvirōdhō ’tīva dr̥śyatē |
śrutyōrēva hyasau dr̥ṣṭaḥ kva cidvā naiva vidyatē ||

tēnātra yadi vā karmaprayōgō ’yaṁ nirūpyatē |
yadi vā bādhyamānatvamuktaṁ bāhyaṁ smr̥tīḥ prati ||

ētaddhi jaimininā ’tyantaṁ hitōpadēśinā jijñāsubhyaḥ pratipādyatē |

yāvadēkaṁ śrutau karma smr̥tau vā ’nyatpratīyatē |
tāvattayōrviruddhatvē śrautānuṣṭhānamiṣyatē ||

vrīhiyavādiṣvapi tāvatpratyakṣaśrutivihitēṣu yadi kaścidyāvajjīvamapyēkamēva pakṣamāśritya vyavaharēnna sa kadācidapyupālambhāspadaṁ gacchēt |

tataśca tulyakakṣā ’pi yadi nāma smr̥tirbhavēt |
tathāpi naiva dōṣō ’sti śrutyarthamanutiṣṭhatām ||

yāni smr̥tivacanānyarthamātramēva pratipādya mūlabhūtāḥ śruṁtīranudāhr̥tya nivr̥ttavyāpārāṇi tēṣu śrutyanumānavyājasāpēkṣaprāmāṇyēṣu satsu vēdavacanamanapēkṣatvātpramāṇataratvēna sutarāṁ viśrambhaṇīyamiti śraddhāviśēṣēṇa grāhyatarārthaṁ vijñāyatē | sūtrārthō ’pyēvaṁ yōjayitatryaḥ | śrautasmārtavijñānavirōdhē yadanapēkṣamapēkṣāvarjitaṁ yasya vā ’pēkṣaṇīyamanyannāstītyēvaṁ pāṭhadvayē ’pi pūrvasūtrātpramāṇaśabdamanuṣaṅgēṇa saṁbandhya yadanapēkṣaṁ tattāvatpramāṇaṁ syāditi tadānīṁtanavyavahāramātrapratipattyarthamēvōcyatē |

tataśca na tāvacchākhāntarīyavidyamānaśrutimūlatvāśaṅkāyāṁ satyāmēvātyantanirākaraṇapakṣaḥ parigrahīṣyatē | na ca pratyakṣaśrutyarthānuṣṭhānahāniḥ | yadā tu kvacicchākhāntarē
[p. 194]
smaraṇamūlaṁ śrutirapi pratyakṣī bhaviṣyati tadōbhayōstulyabalatvādvikalpō bhaviṣyatyēva | nanvanēnaiva nyāyēna svaśākhāvihitaviruddhaṁ śākhāntaragatamapyagrāhyaṁ syāt | satyam |

vārtāmātrēṇa tadyāvattāvannaiva grahīṣyatē |
yadā tu śravaṇaṁ prāptaṁ tadā ’smānna viśiṣyatē ||

ataścaivaṁ śrutismr̥tyōrviśēṣō ’nēna darśyatē |
nātyantamēva bādhyatvaṁ na cāpyatyantatulyatā ||

[bāhyagranthānāmaprāmāṇyanirūpaṇam |]

yadvā yānyētāni trayīvidbhirna parigr̥hītāni kiṁcittanmiśradharmakañcukacchāyāpatitāni lōkōpasaṁgrahalābhapūjākhyātiprayōjanaparāṇi trayīviparītāsaṁbaddhadr̥ṣṭaśōbhādipratyakṣānumānōpamānārthāpattiprāyayuktimūlōpanibaddhāni sāṁkhyayōgapāñcarātrapāśupataśākyagranthaparigr̥hītadharmādharmanibandhanāni viṣacikitsāvaśīkaraṇōccāṭanōnmādanādisamarthakatipayamantrauṣadhikādācitkasiddhinidarśanabalēnāhiṁsāsatyavacanadamadānadayādiśrutismr̥tisaṁvādistōkārthagandhavāsitajīvikāprāyārthāntarōpadēśīni yāni ca bāhyatarāṇi mlēcchācāramiśrakabhōjanācaraṇanibandhanāni tēṣāmēvaitacchrutivirōdhahētudarśanābhyāmanapēkṣaṇīyatvaṁ pratipādyatē | na caitatkvacidadhikaraṇāntarē nirūpitaṁ na cāvaktavyamēva gāvyādiśabdavācakatvabuddhivadatiprasiddhatvāt |

yadi hyanādarēṇaiṣāṁ na kalpyētāpramāṇatā |
aśakyaivēti matvā ’nyē bhavēyuḥ samadr̥ṣṭayaḥ ||

śōbhāsaukaryahētūktikalikālavaśēna vā |
yajñōktapaśuhiṁsādityāgabhrāntimavāpnuyuḥ ||

brāhmaṇakṣatriyapraṇītatvāviśēṣēṇa vā mānavādivadēvaśrutimūlatvamāśritya sacētasō ’pi śrutivihitaiḥ saha vikalpamēva pratipadyēran |

tēna yadyapi labhyēta smr̥tiḥ kācidvirōdhinī |
manvādyuktā tathā ’pyasminnētadēvōpayujyatē ||

trayīmārgasya siddhasya yē hyatyantavirōdhinaḥ |
anirākr̥tya tānsarvāndharmaśuddhirna labhyatē ||

mahājanagr̥hītatvaṁ pitrādyanugamādi ca |
tē ’pi dvīpāntarāpēkṣaṁ vadantyēva svadarśanē ||

tatra śraddhāmātramēvaikaṁ vyavasthānimittaṁ sarvēṣāṁ svapitr̥pitāmahādicaritānuyāyitvāt | yaiśca mānavādismr̥tīnāmapyutsannavēdaśākhāmūlatvamabhyupagataṁ tānprati sutarāṁ śākyādibhirapi śakyaṁ tanmūlatvamēva vaktum | kō hi śaknuyādutsannānāṁ vākyaviṣayēyattāniyamaṁ
[p. 195]
kartum | tataśca yāvatkiṁcitkiyantamapi kālaṁ kaiścidādriyamāṇaṁ prasiddhiṁ gataṁ tatpratyakṣaśākhāvisaṁvādē ’pyutsannaśākhāmūlatvāvasthānamanubhavatulyakakṣatayā pratimāyāt | ata āha—virōdhē tvanapēkṣyaṁ syāditi | pāratantryaṁ tāvadēṣāṁ smaryamāṇapuruṣaviśēṣapraṇītatvāttairēva pratipannaṁ śabdakr̥takatvādipratipādanādarācca pārśvasthairapi jñāyatē |

vēdamūlatvaṁ punastē tulyakakṣamūlatvākṣamayaiva lajjayā ca mātāpitr̥dvēṣiduṣṭaputravannābhyupagacchanti | anyacca smr̥tivākyamēkamēkēna śrutivacanēna virudhyēta | śākyādivacanāni tu katipayadamadānādivacanavarjaṁ sarvāṇyēva samastacaturdaśavidyāsthānaviruddhāni trayīmārgavyutthitaviruddhācaraṇaiśca buddhādibhiḥ praṇītāni | trayībāhyēbhyaścaturthavarṇaniravasitaprāyēmyō vyāmūḍhēbhyaḥ samarpitānīti na vēdamūlatvēna saṁbhāvyantē | svadharmātikramēṇa ca yēna kṣatriyēṇa satā pravaktr̥tvapratigrahau pratipannau sa dharmamaviplutamupadēkṣyatīti kaḥ samāśvāsaḥ | uktaṁ ca |

paralōkaviruddhāni kurvāṇaṁ dūratastyajēt |
ātmānaṁ yō ’tisaṁdhattē sō ’nyasmai syātkathaṁ hita iti ||

buddhādēḥ punarayamēva vyatikramō ’laṁkārabuddhau sthitaḥ | yēnaivamāha |

kalikaluṣakr̥tāni yāni lōkē
mayi nipatantu vimucyatāṁ tu lōkaḥ, iti |

sa kila lōkahitārthaṁ kṣatriyadharmamatikramya brāhmaṇavr̥ttaṁ pravr̥ktr̥tvaṁ pratipadya pratiṣēdhātikramāsamarthairbrāhmaṇairananuśiṣṭaṁ dharmaṁ bāhyajanānanuśāsaddharmapīḍāmapyātmanō ’ṅgīkr̥tya parānugrahaṁ kr̥tavānityēvaṁvidhairēva guṇaiḥ stūyatē tadanuśiṣṭānusāriṇaśca sarva ēva śrutismr̥tivihitadharmātikramēṇa vyavaharantō viruddhācāratvēna jñāyantē |

tēna pratyakṣayā śrutyā virōdhē granthakāriṇām |
grahītrācaritṝṇāṁ ca granthaprāmāṇyabādhanam ||

na hyēṣāṁ pūrvōktēna nyāyēna śrutipratibaddhānāṁ svamūlaśrutyanumānasāmarthyamasti |

na ca śākhāntarōcchēdaḥ kadācidapi vidyatē |
prāguktādvēdanityatvānna caiṣāṁ dr̥ṣṭamūlatā ||

na hi yathōpanayanādismr̥tīnāṁ śākhāntaradr̥ṣṭaśrutisaṁvādaḥ | ēvaṁ caityakaraṇatadvandanaśūdrasaṁpradānakadānādīnāṁ saṁvādaḥ saṁbhavati mūlāntarakalpanaṁ ca prāgēva pratyākhyātam |

lōbhādikāraṇaṁ cātra bahvēvānyatpratīyatē |
yasminsaṁnihitē dr̥ṣṭē nāsti mūlāntarānumā ||

śākyādayaśca sarvatra kurvāṇā dharmadēśanām |
hētujālavinirmuktāṁ na kadācana kurvatē ||


[p. 196]
na ca tairvēdamūlatvamucyatē gautamādivat |
hētavaścōbhidhīyantē yē dharmē dūrataḥ sthitāḥ ||

ēta ēva ca tē yēṣāṁ vāṅmātrēṇāpi nārcanam |
pākhaṇḍinō vikarmasthā haitukāścaita ēva hi ||

ētadīyā granthā ēva ca manvādibhiḥ parihāryatvēnōktāḥ |

yā vēdabāhyāḥ smr̥tayō yāśca kāścitkudr̥ṣṭayaḥ |
sarvāstā niṣphalāḥ prōktāstamōniṣṭhā hi tāḥ smr̥tāḥ ||

tasmāddharmaṁ prati trayībāhyamēvaṁjātīyakaṁ prāmāṇyēnānapēkṣyaṁ syāditi siddham || 4 ||

śiṣṭākōpē—ēvaṁ tāvatpuruṣārthasmr̥tīnāmavirōdhē virōdhē ca pramāṇatvāpramāṇatvē nirūpitē saṁprati tu kratvarthānāṁ yajñōpavītōdakācamanadakṣiṇahastācaraṇasmr̥tīnāṁ bahuśrutyarthamadhyapātinīnāṁ virōdhāvirōdhamātramēva vicāryatē | tannirṇayē tu kr̥tē pūrvādhikaraṇābhyāṁ pramāṇatvāpramāṇatvasiddhiḥ |

kathaṁ punarviruddhatvaṁ kathaṁ vā na viruddhatā |
śrutyarthaviguṇatvēna tadabhāvēna cēṣyatē ||

yadi yajñōpavītādīni kratumanupravēśyamānāni cōdakaprayōgavacanābhyāṁ na parigr̥hyantē nirākriyantē vā tatō virōdhaḥ | yadi punarānuguṇyātprakaraṇādipaṭhitavatsmr̥tyanumitavākyasaṁyōgēna kratumanupraviśanti na ca pūrvagr̥hītaṁ kiṁcidbādhantē tatō na viruddhānīti | anyattu darśanaṁ satyapi virōdhē pramāṇapramēyabalābalavisaṁvādātsaṁdēhaḥ | tathā hi |

śrutismr̥tyōrviruddhatvē jñātamēva balābalam |
dharmadharmivirōdhē ca dharmiṇō balavattarāḥ ||

vakṣyati hi “aṅgaguṇavirōdhē ca tādarthyāditi” | na cēha smārtaḥ kasyacidapi śrautasya padārthasya bādha āśaṅkyatē kramakālaparimāṇāni tu samastapadārthadharmatvēna niścitāni | tatra yadi pramāṇabalābalaṁ balīyastatō balavacchrutipramēyatvāddurbalasvabhāvairapi kramādibhirācamanādīnāṁ bādhaḥ pramēyabalābalabalīyastvē tu padārthadharmēbhyaḥ kramādibhyaḥ padārthatvēnācamanādayō balīyāṁsa iti satyapi smr̥tyākhyapramāṇē durbalatvē balavadāśrayā
[p. 197]
napi svarūpēṇa durbalānkramādīnēva bādhiṣyantē |

kiṁ yuktamaviruddhatvaṁ kratvarthāṅgasmr̥tērapi |
na tadarthakriyāyāṁ hi śrutaṁ kiṁcana hīyatē ||

yathaiva vijñātabalābalairapi śrutyādibhiḥ samākhyāparyantairyāvantaḥ śēṣāḥ pramīyantē tē sarvē śēṣikathaṁbhāvēna prārthitā itthaṁbhāvēna sahānārabhyavādādhītairgr̥hyantē |

smr̥tyā tathaiva saṁtuṣṭyā śiṣṭācārēṇa cārpitāḥ |
gr̥hyantē bhāvanābhāvyairapūrvaiḥ sādhanāṁśavat ||

kathaṁbhāvāpēkṣitāpūrvōpakārasyājñātaparimāṇāṅgasādhyatvād yāvatkiṁcidyēna kēnacidapi pramāṇēna prāpnōti tatsarvamaṅgaṁ bhavati | tasmādācamanādīnyapi yajñaprayōgāṅgānītyupanyastē ’bhidhīyatē || 5 ||

na śāstraparimāṇatvātpadārthō ’bhyadhikō bhavēt |
śāstritaṁ parimāṇaṁ hi kō ’tikramitumarhati ||

śāstrēṇa hi padārthānāṁ parimāṇaṁ tridhā gatam |
kramēyattāśunirmāṇarūpaṁ tadiha bādhyatē ||

dvābhyāṁ śrutyādiṣaṭkābhyāṁ kālēyattākramānsthitān |
padārthāḥ praviśantō hi bādhēransmārtalaukikāḥ ||

sarvē hi padārthāḥ pradhānakālānna viprakraṣṭavyā iti prayōgavacanēna pratipāditaṁ tatra smārtaśiṣṭalōkācārapramāṇakapadārthānuṣṭhānavikṣēpāddakṣiṇaikahastādhīnavilambitānuṣṭhānācca pradhānapratyāsattibādhaprasaṅgaḥ |

samastaprayōgakālāśca pūrvāhṇamadhyaṁdinādayō ’tikramyēran | kramaśca yaḥ śrutyarthapāṭhasthānamukhyapravr̥ttivatkramairavagataḥ sa ca vaidikapadārthārūḍhatayā vijñātāśrayapramāṇaparimāṇaḥ sannanyathātvaṁ kṣutādinimittācamanavyavadhānātpratipādyēta | ēvamāyāsasrastōpavītapunaḥkaraṇavyavadhānē ’pi yōjanīyam |

yōhyasāvantaḥ smārtaḥ padārthaḥ kriyatē tadā |
tasya kramapramāṇaṁ hi na śrutyādyavagamyatē ||


[p. 198]
uktaparimāṇasya kramasya nānyadapi kiṁcitpramāṇamavakalpatē | tathā śrutyādyavagatapracayaśiṣṭapadārthaparimāṇamavaśyamadhvaryvādibhiravismr̥tasamastapadārthanirmāṇāyāvadhāraṇīyam | tataśca prathamāparikalpitapaścādāgatasmārtapadārthānuṣṭhānē pūrvāvadhāraṇabhraṁśātsamastakr̥tākr̥tānirūpaṇādanivr̥ttavaiguṇyāśaṅkasya samyakkr̥tatvadārḍhyanimittasaṁskārapāṭavābhāvādapūrvadaurbalyēna nyūnaphalalābhaprasaṅgaḥ |

taccātiśayavatsarvaṁ sārthavādādvidhērgatam |
nyūnatvākṣamayā ’vaśyaṁ viruddhāṁ bādhatē smr̥tim ||

parimitaśrutyādyupadēśātidēśātmakāṅgaśāstraparimāṇatvādvā na tadvayatiriktāṅgaśāstrāvakāśaḥ | sahakartavyāpagatēṣu ca padārthēṣu sarvātmanā tvaramāṇasya yāvānēvātyantāśaktyā kālaviprakarṣō bhavati tāvanmātramēva prayōgavacanō ’numanyatē | śaktastu kṣaṇamātramapi yadi vikṣēpaṁ kuryāttadasya prayōgavacanavidhirna sahēta | tasmātrividhasyāpi śāstraparimāṇasyānyathākaraṇānnācamanādyaviruddhamiti | ucyatē || 6 ||

tēṣvadarśanādvirōdhasyēti vā samāptiḥ | anantarasūtrē vipratipattyupāttavirōdhābhāvōktēranupayujyamānatvādiha ca prakrāntavirōdhābhāvasyāvaśyavacanīyatvāt | upayōgasadbhāvē ’pi ca kākākṣivadanuṣaṅgēṇa tantrēṇa cōbhayasaṁbandhāt |

apivā kāraṇaṁ dr̥ṣṭaṁ yasmādēṣu na gr̥hyatē |
tasmānnācamanādīnāṁ kratuśrutiviruddhatā ||

virōdhatyājitaśrutiviruddhatā | virōdhatyājitaśrutimūlasya hi smaraṇasya yasya mūlāntaramidaṁ nāmētyēvaṁ saṁbhavadutprēkṣāmātrēṇōpaplavatē tatrālpēnaiva prayāsēna nirāśaṅkamapramāṇatvaṁ niścīyatē |

yatra tūtprēkṣayā ’pyanyatkāraṇaṁ nāvalambyatē |
atyantānanyamūlatvācchrutitastatpramāṇatā ||

na vācamanādismr̥tēḥ kāmakrōdhalōbhadvēṣamānalajjādikāraṇaṁ kiṁcitsaṁbhāvyatē yanmūlatvēna śrutimūlatvamapahnūyēta |

ananyamūlikāyāṁ ca śrutau mūlē ’vadhāritē |
virōdhē ’pi pramāṇatvaṁ smr̥tēḥ śrutyā na vāryatē ||


[p. 199]
iyattākramakālāśca śrautatvādbalavattarāḥ |
padārthadharmabhāvāttu durbalatvādabādhakāḥ ||

nanu pūrvabhāvitvātpramāṇabalābalamēva pramēyabalābalājjyāyastvēna pratibhāti | ucyatē—

naiva tāvacchrutismr̥tyōḥ svarūpēṇa viruddhatā |
balābalaparīkṣā vā pramēyadvārikā hi sā ||

pramēyagataṁ hi virōdhamālōcya pramāṇavirōdhabuddhirbhavati |

tadyasyāmēva vēlāyāṁ virōdhō dr̥śyatē tayōḥ |
pramēyayōḥ svarūpasthaṁ tasmādēva balābalam ||

yēṣāṁ padārthadharmatvāddaurbalyaṁ pūrvaniścitam |
na tēṣāṁ śrutyavaṣṭambhāttatpaścādapagacchati ||

padārthatvēna yēṣāṁ ca balīyastvaṁ nirūpitam |
na smr̥tērdurbalatvēna punastadapanīyatē ||

nityamēvāpramāṇaṁ yattadēvaṁ bādhamarhati |
āpēkṣikāpramāṇaṁ tu syātpramāṇamapēkṣayā ||

na ca pramēyadaurbalyabalīyastvanibandhanam |
prāptaṁ smr̥tipramāṇatvaṁ pramāṇasthēna bādhyatē ||

na ca pramēyadaurbalyē satyapi śrutibādhanam |
tāvatā mandatējastvātsmr̥tistāṁ naiva bādhatē ||

ētadēva śrutēḥ pārśvādbahu yatra smr̥tirvr̥thā |
mahāsmr̥tyā ’pi yā kācinna śakyā bādhituṁ śrutiḥ ||

yugapatprāptihētuśca virōdhastulyakāryayōḥ |
iha tu dvayamapyētannāsti tēnāviruddhatā ||

kālēyattākramāṇāṁ hi sarvāntē prāptiriṣyatē |
sujaghanyapramāṇō ’pi padārthaḥ pūrvamaśnutē ||

prāptēṣu hi padārthēṣu kramaḥ paścādapēkṣatē |
yadā prāptēṣvasau kḷptaḥ kēna paścādvirudhyatē ||


[p. 200]
parimāṇamapi tvārthamavismaraṇasiddhayē |
svayamālōcyatē prājñaiḥ smārtaiḥ saha tadiṣyatē ||

na kēnacitpramāṇēna padārthēyattā paricchidyatē | tatra yadi tēna vinā ’nyē samastapadārthasmr̥tihētavō na syustata ētadapyēkaṁ kāraṇamiti parimāṇamapi sthāpyēta | tasyāmapi tvavasthāyāṁ yathā śrautamātraparimāṇamasamāpya samākhyāparyantaprāpitapadārthagataparimāṇāvadhāraṇamāśrīyatē tathā smr̥tyācāraparyantāvagataparimāṇamāśrayiṣyata iti nirdōṣam |

kālō ’pi ca prayōgāṅgaṁ sarvāntē sō ’pi gr̥hyatē |
smārtaiḥ saha sasāhityamāśutvaṁ vā prapatsyatē ||

kālō hyayaṁ pradhānasya sarvāṅgasahitasya yaḥ |
aṅgairaviprakr̥ṣṭatvamīdr̥śasyaiva cōdyatē ||

tasmādyatkiṁcanapramāṇakasarvapadārthaprāptyuttarakālāpēkṣitasaṁbandhaḥ kālō ’pi naiva sarvōpasaṁhāravirōdhīti tēṣu kramakālaparimāṇēṣvadarśanādvirōdhasyētyucyatē | yadvā tēṣvācamanādiṣu kriyamāṇēṣvadarśanādvirōdhasyēti sūtrārthayōjanā | api ca—

śaucayajñōpavītādērna svatantrapadārthatā |
sarvaṁ hyaṅgapradhānārthaṁ tēna na vyavadhāyakam ||

atadaṅgēna hi tulyakakṣēṇa vyavadhānaṁ bhavati na sarvapadārthēna |

vēdaṁ kr̥tvā yadā vēdimakr̥tvācāmati kṣutē |
vēdimēva karōtiti sa vaktuṁ śakyatē tadā ||

vēdirēva hyanācamya kurvatō viguṇī bhavēt |
tāmēva saguṇāṁ kartuṁ śuddhyā na vyavadhāsyatē ||

imamēvārthamabhiprētya bhāṣyakārēṇōktaṁ nacaivaṁjātīyakā arthāḥ padārthānāṁ vyavadhātārō bhavantīti | itarathā hyaṅgapradhānārthatvē ’nāśrīyamāṇē śūnyahr̥dayavacanamēvaitatasyāt |

tasmādācamanādīnāṁ kratubhiḥ saṁgrahē sati |
paścātprāptakramēyattākālaśāstrāvirōdhitā ||


[p. 201]
[( bhāṣyakārōktōdāharaṇākṣēpaḥ |)]

nanvidaṁ yajñōpavītamudāhartavyam | darśapūrṇamāsādiṣu ‘upavyayatē dēvalakṣmamēva tatkurutē’ iti kratvaṅgatpratyakṣavidhānāt | tathā kāṭhakē cānārabhyavādavidhinā sarvayajñagatayajanayājanasaṁbandhō ’dhyāpanādhyayanasaṁbandhaśca śrūyatē |‘prasr̥tēna vai yajñēna dēvā svargaṁ lōkamāyannapasr̥tēnāsurānparābhāvayan | prasr̥tō ha vai yajñōpavītinō yajñō ’prasr̥tō ’nupavītinō yadvai kiṁ ca brāhmaṇō yajñōpavītyadhītē yajata ēva tattasmādyajñōpavītyēvādhīyīta yājayēdyajēta vā yajñasya prasr̥tyāiti’ | tathācamanavidhirapi ‘dakṣiṇata upavīyōpaviśya hastāvavanijya trirācamya dviḥ parimr̥jya darmāṇāṁ mahadupastīryōpasthaṁ kr̥tvā prāṅmukha upaviśya svādhyāyamadhīyīta’ iti yadyapi brahmayajñaprakaraṇē śrūyatē tathāpi vēdōccāraṇasaṁbandhāttadaṅgatvēnāpi tāvajjñāyamānaṁ sarvayajñānāṁ mantravatprayōgitvāttadaṅgaṁ bhavati | tathā ca“na sōmēnōcchiṣṭā bhavanti”iti prāptācamanapratiṣēdhārthamēvāvadhāryatē | dakṣiṇācāratvaṁ tu﻿—

yatrāhatya vidhānēna syātsavyāñjalicōdanā |
tasmādēva nivartēta nānyannāśaṅkyatē ’pi tat ||

“yathā vai dakṣiṇaḥ pāṇirēvaṁ dēvayajanam”iti prāgudakpravaṇavidhiparē vākyē dēvayajanavadyajñāṅgatvaucityādupamānamavakalpatē | tēna nātraikamapi virōdhabādhaśaṅkāyōgyamityanudāharaṇāni | tasmānnaivaitadadhikaraṇāntaram |

[( vēdāviruddhaśākyādivacasāmaprāmāṇyanirūpaṇam | )]

sūtrāṇi tu pūrvādhikaraṇākṣēpaparihārasūtratvēnaiva vyākhyātavyāni | yattarhi vēdavihitaṁ na bādhatē śiṣṭānvā vēdavidō na kōpayati | vihārārāmamaṇḍalakaraṇavairāgyadhyānābhyāsāhiṁsāsatyavacanadamadānadayādi, tadbuddhādibhāṣitaṁ pramāṇēnāviruddhamiti cēt |na | śāstraparimāṇatvāt |

paramitānyēva hi caturdaśāṣṭādaśa vā vidyāsthānāni dharmapramāṇatvēnaḥśiṣṭaiḥ parigr̥hītānivēdōpavēdāṅgōpāṅgāṣṭādaśadharmasaṁhitāpurāṇaśāstraśikṣādaṇḍanītisaṁjñakāni, na ca tēṣāṁ madhyē bauddhārhatādigranthāḥ smr̥tā gr̥hītā vā |

pratikañcukarūpēṇa pūrvaśāstrārthagōcaram |
yadanyatkriyatē tasya dharmaṁ pratyapramāṇatā ||


[p. 202]
tathā ca prāyaścittādidānakālē yō vākyamātmīyamanyakavikr̥taṁ vā ślōkaṁ sūtraṁ vōccārya mānavādiprāyaścittaṁ dadyānna kaścidapi dharmārthaṁ pratipadyēta |

vēdēnaivābhyanujñātā yēṣāmēva pravaktr̥tā |
nityānāmabhidhēyānāṁ manvantarayugādiṣu ||

tēṣāṁ viparivartēṣu kurvatāṁ dharmasaṁhitāḥ |
vacanāni pramāṇāni nānyēṣāmiti niścayaḥ ||

tathā ca“manōrr̥caḥ sāmidhēnyō bhavanti”ityasya vidhērvākyaśēṣē śrūyatē“manurvai yatkiṁcidavadattadbhēṣajaṁ bhēṣajatāyai”iti prāyaścittādyupadēśavacanaṁ pāpavyādhērbhēṣajam |

na vaitacchrutisāmānyamātraṁ nityē ’pi saṁbhavāt |
yajñē ’dhvaryuriva hyasti manurmanvantarē sadā ||

pratimanvantaraṁ caivaṁ smr̥tiranyā vidhīyatē |
sthitāśca manavō nityaṁ kalpē kalpē caturdaśa ||

tēna tadvākyacēṣṭānāṁ sarvadaivāsti saṁbhavaḥ |
taduktijñāpanādvēdō nānityō ’tō bhaviṣyati ||

pratiyajñaṁ bhavantyanyē sarvadā ṣōḍaśartvijaḥ |
ādimattvaṁ ca vēdasya na taccaritabandhanāt ||

uktaṁ ca﻿—

yathartāvr̥tuliṅgāni nānārūpāṇi paryayē |
dr̥śyantē tāni tānyēva tathā bhāti yugādiṣu || iti |

itihāsapurāṇaṁ ca kr̥trimatvēna niścitē |
tathā ’pyakr̥trimē vēdē tadvidyātvēna saṁmatam ||

ēvaṁ hyapaniṣatsūktam |‘r̥gvēdaṁ bhagavō ’dhyēmi yajurvēdaṁ sāmavēdamatharvavēdaṁ caturthamitihāsaṁ purāṇaṁ pañcamam’ iti | tēna pratikalpamanvantarayuganiyatanityar̥ṣināmābhidhēyakr̥trimavidyāsthānakārā yē vēdē ’pi mantrārthavādēṣu śrūyantē tatpraṇītānyēva vidyāsthānāni dharmajñānāṅgatvēna saṁmatāni | tathā ca r̥gvēdādivihitayajñāṅgabhrēṣaprāyaścittaviśēṣānabhidhāya‘yadyavijñāta iti’prāyaścittāntaraṁ vidadhat traividyavr̥ddhasmr̥tivihitavinaṣṭōddēśēnaivavidadhātīti gamyatē | anyathā hi pratyakṣavēdavihitaṁ sarvaṁ vijñātamūlaviśēṣatvādavijñātamūlatvēnānabhidhēyamēva syāt | yadi ca smaryamāṇavēdamūlagranthanibandhanānāmavijñātr̥vēdaviśē
[p. 203]
ṣapūrvakatvēnāpi sthitānāṁ prāmāṇyaṁ nāśrīyēta tathā sati naivāvijñātamūlaṁ kiṁcidyajñē kriyata iti tadvinaṣṭaprāyaścittavidhirnaivōpapadyēta |

tasmādyānyēva śāstrāṇi vēdamūlānatikramāt |
avasthitāni tairēva jñātō dharmaḥ phalapradaḥ ||

yathaivānyāyavijñātādvēdāllēkhyādipūrvakāt |
śūdrēṇādhigatādvāpi dharmajñānaṁ na saṁmatam ||

tathā ’tikrāntavēdōktamaryādāvyahāriṇām |
saṁvādiṣvapi vākyēṣu nēṣyatē dharmahētutā ||

smaryantē ca purāṇēṣu dharmaviplutihētavaḥ |
kalau śākyādayastēṣāṁ kō vākyaṁ śrōtumarhati ||

yathā kr̥takakarpūrasuvarṇādiṣu dīyatē |
yadbījaṁ tadapi vyaktamagrāhyatvātpratīyatē ||

tēna karmānurūpyasāmānyatō dr̥ṣṭārthāpattibalāttadabhiprāyakalpitadharmābhāsamadhyapatitaṁ sanmūlamapyahiṁsādi śvadr̥ti nikṣiptakṣīravadanupayōgyaviśrambhaṇīyaṁ ca tanmātrōpalabdhaṁ bhavatītyavaśyaṁ yāvatparigaṇitadharmaśāstrēbhyō nōpalabhyatē tāvadagrāhyaṁ bhavati |

yadā śāstrāntarēṇaiva sō ’rthaḥ spaṣṭō ’vadhāryatē |
tadā tēnaiva siddhatvāditaratsyādanarthakam ||

tasmādyāvatparigaṇitavēdādiśāstravyatiriktanibandhanaṁ taddharmapramāṇatvēna nāpēkṣitavyamiti |

[( sadācāraprāmāṇyanirūpaṇam | )]

yattvētat |api vā kāraṇāgrahaṇē prayuktāni pratīyēran, itisūtram | atra sadācārānudāhr̥tya trivargasiddhayarthaṁ vicāryatē | tadviparītasaṁkīrṇavyavahāriṣu śiṣṭēṣvapathyakārivaidyāturavadavisrambhaṇīyacaritatvātsaṁbhāvyamānavēdamūlatvācca dharmasaṁśayaṁ darśayitvā“dharmasya śabdamūlatvādaśabdamanapēkṣyam” itipūrvaḥ pakṣaḥ kva cicca“virōdhē tvanapēkṣyam”ityētannyāyānusārēṇa | sadācārēṣu hi dr̥ṣṭō dharmavyatikramaḥ sāhasaṁ ca mahatāṁ prajāpatīndravasiṣṭhaviśvāmitrayudhiṣṭhirakr̥ṣṇadvaipāyanabhīṣmadhr̥tarāṣṭravāsudēvārjunaprabhr̥tīnāṁ bahūnāmadyatanānāṁ ca | prajāpatēstāvat “prajāpatiruṣasamabhyaitsvāṁ duhitaram” ityagamyāgamanarūpādadharmācaraṇāddharmavyatikramaḥ | indrasyāpi | tatpadasthasya ca nahuṣasya paradārābhiyōgāddharmavyatikramaḥ | tathā vasiṣṭhasya putraśōkārtasya jalapravēśātmatyāgasāhasam | viśvāmitrasya cāṇḍālayājanam | vasiṣṭhavatpurūravasaḥ prayōgaḥ | kr̥ṣṇadvaipāyanasya gr̥hītanaiṣṭhikabrahmacaryasya vicitravīryadārēṣvapatyōtpādanaprasaṅgaḥ | bhīṣmasya ca
[p. 204]
sarvāśramadharmavyatirēkēṇāvasthānam | apatnīkasya ca rāmavatkratuprayōgaḥ | tathā ’ndhasya dhr̥tarāṣṭrasyējyā pāṇḍavarjitairdhanairityanadhikr̥takriyā | tathā yudhiṣṭhirasya kanīyōrjitabhrātr̥jāyāpariṇayanamācāryabrāhmaṇavadhārthamanr̥tabhāṣaṇaṁ ca | vāsudēvārjunayōḥ pratiṣiddhamātuladuhitr̥rukmiṇī subhadrāpariṇayanam, ubhaumadhvāsavakṣībāviti surāpānācaraṇam | adyatvē ’pyahicchatramathurānivāsibrāhmaṇīnāṁ surāpānam | kēsaryaśvāśvatarakharōṣṭrōbhayatōdaddānapratigrahavikrayavyavahārabhāryāpatyamitrasahabhōjanādyudīcyānām | mātuladuhitrudvāhāsandīsthabhōjanādīni dākṣiṇātyānām | mitrasvajanōcchiṣṭaspr̥ṣṭabhōjanaṁ sarvavarṇaparasparaspr̥ṣṭatāmbūlādanatadavasānānācamananirṇējakadhautagardabhārūḍhavastraparidhānabrahmahatyātiriktamahāpātakakāryapariharaṇādīnyubhayēṣām | atisthūlāni pratipuruṣajātikulāvasthitasūkṣmasvadharmavyatikramaṇāni tvanantabhēdāni sarvatra vigānahētudarśanāni ca prāyēṇaiva saṁbhavantīti naivaṁjātīyakamiśrasadācāradharmatvādhyavasānasaṁbhavaḥ | kiṁ ca |

kē śiṣṭā yē sadācārāḥ sadācārāśca tatkr̥tāḥ |
itītarētarādhīnanirṇayatvādanirṇayaḥ ||

nanu |

sadācārapramāṇatvaṁ manvādibhirapi smr̥tam |
ātmatuṣṭiḥ smr̥tā ’nyā tairdharmē sā cānavasthitā ||

yathābhyāsaṁ hyāśayavaicitryēṇa śubhāśubhōbhayahīnakriyānuṣṭhāyināmātmatuṣṭirapi vicitraiva bhavati | tathā hi |

kasyacijjāyatē tuṣṭiraśubhē ’pi hi karmaṇi |
śākyasyēva kuhētūktivēdabrāhmaṇadūṣaṇē ||

tathā hi |

paśuhiṁsādisaṁbandhē yajñē tuṣyanti hi dvijāḥ |
tēbhya ēva hi yajñēbhyaḥ śākyāḥ krudhyanti pīḍitāḥ ||

tathā |

śudrānnabhōjanēnāpi tuṣyantyanyē dvijātayaḥ |
svamātulasutāṁ prāpya dākṣiṇātyastu tuṣyati ||

anyē tu savyalīkēna manasā tanna kurvatē |

tataścānavasthitatvādyathaivātmanastuṣṭirēva cētyētanmanuvacanaṁ kathamapyanyathā nētavyam | ēvamācāraścaiva sādhūnāmityētadapīti |


[p. 205]
svayamajñātamūlāśca śiṣṭācārapramāṇatām |
vadantō ’pi na śōbhantē smr̥tikārāstatō ’dhikāḥ ||

smr̥tikāravacanārthō hi śiṣṭairācaritavyaḥ śiṣṭatvāya | anyathā hi tadanapēkṣāḥ svātantryēṇa vyavaharamāṇā duṣṭā bhavēyurna śiṣṭāḥ |

na ca tēṣāṁ śrutirmūlaṁ vyavahārasya dr̥śyatē |
yadi ca syātparōkṣā ’pi smaryētaiva hyasau dhruvam ||

tasmānnirmūlatvādanapēkṣāṇi śiṣṭācaraṇānīti prāptē ’bhidhīyatē |

“api vā kāraṇāgrahaṇē prayuktāni pratīyēran”iti |

dr̥ṣṭakāraṇahīnāni yāni karmāṇi sādhubhiḥ |
prayuktāni pratīyērandharmatvēnēha tānyapi ||

śarīrasthitayē yāni sukhārthaṁ vā prayuñjatē |
arthārthaṁ vā na tēṣvasti śiṣṭānāmēva dharmadhīḥ ||

dharmatvēna prapannāni śiṣṭairyāni tu kānicit |
vaidikaiḥ kartr̥sāmānyāttēṣāṁ dharmatvamiṣyatē ||

pradānāni japō hōmō mātr̥yajñādayastathā |
śakradhvajamahōyātrā dēvatāyatanēṣu ca ||

kanyakānāṁ ca sarvāsāṁ caturthyādyupavāsakāḥ |
pradīpapratipaddānamōdakāpūpapāyasāḥ ||

anagnipakvamāghasaptamīpaurṇamāsīphālgunīpratipadvasantōtsavādīnāṁ niyamakriyāpramāṇaṁ na śāstrādr̥tē kiṁcidasti | smr̥tikārāścācāraścaiva‘sādhūnāṁ dēśajātikuladharmāścāmnāyairaviruddhāḥ pramāṇamiti’vēdāviruddhānāmācārāṇāṁ sāmānyataḥ prāmāṇyamanumanyantē | tathā ’nadhyāyādhikāra ūrdhvaṁ bhōjanādutsava iti dēśanagarōtsavaprāmāṇyāśrayaṇam | vēdē ’pi ca mahāvratē prēṅkhamāruhya hōtā śaṁsatītyētadvākyaśēṣē śrūyatē,yadā vai prajā maha āviśanti prēṅkhaṁ tarhyārōhantīti | mahaḥśabdavācyōtsavaprasiddhiranūditā | yattu parimitaśāstrapramēyatvāddharmādharmayōriha ca tadasaṁbhavādityuktam tadvēdamūlatvānumānātpūrvavadēva pratyāsvēyam | na ca smr̥tirnirmūlā | vistaravacanānāmapi prapāṭhakamātrēṇōpasaṁhārātkimuta saṁkṣēpavacanasya | śakyaṁ ca smr̥tyanurūpamēva vēdavacanamanumātum | tathā hi |

śiṣṭairācarvamāṇānāṁ satāṁ gōdōhanādivat |
phalasaṁbandhamaprāptaṁ bōdhayacchāstramarthavat ||

na hi tadēvaikaṁ śāstrapramāṇakaṁ yasya svarūpamapi tata ēvāvagantavyam | anēkākārasya
[p. 206]
hi pramēyasya kaścidēvākāraḥ kēnacitpramāṇēna pramīyatē | tatra pratyakṣādyavagatē ’pyācārasvarūpē dadhigōdōhanādivatphalasaṁbandhaḥ śāstrēṇāvagamyatē | yāgādiṣvapi ca naiva svarūpajñānēna śāstramapēkṣitam | phalasaṁbandhamātrasyaivātīndriyatvēna tadapēkṣitatvāt | atō na nāmōpalakṣaṇāntarēṇa śāstraṁ pravr̥ttamupalabhya śiṣṭāḥ pravr̥ttāḥ sarvakālaṁ tu śiṣṭavyavahāraśāstrayōraviyōgādvyavahārādēvāpōddhr̥tya kēcitsvargādisādhanatvēna niyamyamānāḥ kādācitkatvaparityāgēna nityaprayōjyā vijñāyantē | tēṣāṁ cāryāvartanivāsiśiṣṭaprayōjyatvamēvōpalakṣaṇaṁ vēdēnāpi sarasvatīvinaśanaplakṣaprasravaṇādivadupāttamiti śakyamanumātum |

nanu śāstrārthakāritvācchiṣṭatvaṁ gamyatē yadā |
śiṣṭatvēna ca śāstrōktirityanyōnyāśrayaṁ bhavēt ||

naiva tēṣāṁ sadācāranimittā śiṣṭatā matā |
sākṣādvihitakāritvācchiṣṭatvē sati tadvacaḥ ||

pratyakṣavēdavihitadharmakriyayā hi labdhaśiṣṭatvavyapadēśā yatparamparāprāptamanyadapi dharmabuddhayā kurvanti tadapi svargyatvāddharmarūpamēva |

tadyathā śuśruvānvidvānanūcānaśca vaidikaḥ |
punastallakṣitō vēdē tēnaivādhyayanādiṣu ||

tēnāhōrātrapaurvāparyavadanāditvādvēdatadarthānāmitarētarāśrayatvāprasaṅgaḥ | smr̥tirapyācāraṁ vēdavacanaṁ vōpalabhyābhyanujñānāyaiva pravr̥ttētyadōṣaḥ |

yattu hētvantaraṁ dr̥ṣṭavā vēdamūlanivāraṇam |
pratyakṣavēdamūlē ’pi taddr̥ṣṭēstadakāraṇam ||

vēdē ’pi hi bahūnyēva dr̥ṣṭārthagandhaspr̥ṣṭāni vidhīyanta iti na tāvatā vēdamūlatvābhāvaḥ |

yāni tu mlēcchādisamānāni niyatāniyatakriyāntarāṇyarthasukhasādhanakr̥ṣisēvāvāṇi jyādīni mr̥ṣṭānnapānamr̥duśayanāsanaramaṇīyagr̥hōdyānālēkhyagītanr̥tyagandhapuṣpādikarmāṇi prasiddhāni tēṣu naiva kasyaciddharmatvāśaṅkā ’stīti na tatsāmānyatō dr̥ṣṭēnētaranirākriyōpapattiḥ kēṣāṁcidvā dharmatvābhyupagamānna sarvēṣāmēva tatprasaṅgaḥ | kiṁ tu﻿—

dēvabrāhmaṇapūjādi yattēṣāmapi kiṁcana |
tatrēṣṭamēva dharmatvaṁ ciṣṭācāramataṁ hi tat ||

lōkē hi kaścidācāraḥ śiṣṭatvēna viśiṣyatē |
kaścittu prāṇisāmānyaprāptastairapi saṁgataḥ ||

tatra yaḥ kāryarūpēṇa śiṣṭānēvānuvartatē |
sa ēva kēvalō dharmō nētaraḥ prāṇimātragaḥ ||


[p. 207]
ētēna vaidikānantadharmadhīsaṁskr̥tātmanām |
ātmatuṣṭēḥ pramāṇatvaṁ prasiddhaṁ dharmaśuddhayē ||

tathaiva bahukālābhyastavēdatadarthajñānāhitasaṁskārāṇāṁ vēdaniyatamārgānusāripratibhānāṁ nōnmārgēṇa pratibhānaṁ saṁbhavatītyāśrityōcyatē | “yadēva kiṁcanānūcānō ’bhyūhatyārṣaṁ tadbhavatīti” | vaidikavāsanājanitatvādvēda ēva sa bhavati |

tathā hi﻿—

yathā rumāyāṁ lavaṇākarēṣu mērau yathā vōjjvalarukmabhūmau |
yajjāyatē tanmayamēva tatsyāttathā bhavēdvēdavidātmatuṣṭiḥ ||

ēvaṁ ca vidvadvacanādvinirgataṁ prasiddharūpaṁ kavibhirnirūpitam |
satāṁ hi saṁdēhapadēṣu vastuṣu pramāṇamantaḥkaraṇapravr̥ttayaḥ || iti |

bahudinābhyastadharmavyāptātmanō hi na kathaṁciddharmakaraṇarūpātmatuṣṭiranyatra saṁbhavatīti dharmatvēnābhyanujñāyatē |

yadvā śiṣṭātmatuṣṭīnāṁ vacanādēva dharmatā |
puṇyakr̥ddhayānavattasmādācārēṣvapi sā tathā ||

yathā vā varadānādau dēvatārādhanōdbhavē |
yadvakṣyasi sa mantrastē viṣaghna iti mantritē ||

lōkaḥ smarati taṁ mantraṁ viṣāpaharaṇādiṣu |
yathā vā sarpasiddhāntē nakulō yāṁ kilauṣadhim ||

darntairgr̥hṇāti tāmāhuḥ samastaviṣahāriṇīm |
yathā vā yāṁ bhuvaṁ kaścidadhyāvasati puṇyakr̥t ||

tatsaṁparkapavitratvātsēṣyatē puṇyakāraṇam |
tathācārātmatuṣṭayādidharmyaṁ dharmamayātmanām ||

vēdōktamiti niścitya grāhyaṁ dharmabubhutsubhiḥ || iti |

yattu prajāpatiruṣasamabhyaitsvāṁ duhitaramahalyāyāṁ maitrēyyāmindrō jāra āsīdityēvamādidarśanāditihāsadarśanācca śiṣṭācārēṣu dharmātikramaṁ paśyadbhiḥ śiṣṭācāraprāmāṇyaṁ duradhyavasānamiti | tatrōcyatē﻿—

śrutisāmānyamātrādvā na dōṣō ’tra bhaviṣyati |
manuṣyapratiṣēdhādvā tējōbalavaśēna vā ||

yathā vā na viruddhatvaṁ tathā tadgamayiṣyati ||


[p. 208]
prajāpatistāvatprajāpālanādhikārādāditya ēvōcyatē | sa cāruṇōdayavēlāyāmuṣasamudyannamyaita, sā tadāgamanādēvōpajāyata iti tadduhitr̥tvēna vyapadiśyatē tasyāṁ cāruṇakiraṇākhyabījanikṣēpātstrīpuruṣayōgavadupacāraḥ | ēvaṁ samastatējāḥ paramaiśvaryanimittēndraśabdavācyaḥ savitaivāhani līyamānatayā rātrērahalyāśabdavācyāyāḥ kṣayātmakajaraṇahētutvājjīryatyasmādanēnaivōditēnētyāditya ēvāhalyājāra ityucyatē na tu parastrīvyabhicārāt | nahuṣēṇa punaḥ parastrīprārthananimittānantarakālājagaratvaprāptyaivātmanō durācāratvaṁ prakhyāpitam | śacyāśca patibhaktinimittapuṇyātiśayajanitatannirākaraṇāvāptaprabhāvalābhaḥ khyāta ēva |

vasiṣṭhasyāpi yatputraśōkavyāmōhacēṣṭitam |
tasyāpyanyanimittatvānnaiva dharmatvasaṁśayaḥ ||

yō hi sadācāraḥ puṇyabuddhayā kriyatē sa dharmādarśatvaṁ pratipadyēta yastu kāmakrōdhalōbhamōhaśōkādihētutvēnōpalabhyatē sa yathāvidhipratiṣēdhaṁ vartiṣyatē | tēna viśvāmitrasyāpi yadrāgadvēṣapūrvakamapi tapōbalārūḍhasya caritaṁ satsarvaṁ balavataḥ pathyamityanēna nyāyēna mahānti ca tapāṁsi kr̥tvā tāni kṣayaṁ nayata uttarakālaṁ vā pāpaviśuddhiṁ prāyaścittaiḥ pratikurvāṇasya jīryatyapi | mandatapasāṁ gajairiva mahāvaṭakāṣṭhādibhakṣaṇamātmavināśāyaiva syāt | dvaipāyanasyāpi,“guruniyōgādapatirapatyalipsurdēvarādguruprēritādr̥tumatīyāt ”ityēvamāgamānmātr̥saṁbandhabhrātr̥jāyāputrajananaṁ, prākkr̥tapaścātkariṣyamāṇatapōbalēna nātiduṣkaram | anyō ’pi yastādr̥ktapōvalō nirvahētsa kuryādēva | rāmabhīṣmayōstu srēhapitr̥bhaktivaśāt | vidyamānadharmamātrārthadārayōrēvaṁ sākṣāvdyavahitāpatyakr̥tapitrānr̥ṇyayōryāgasiddhiḥ hiraṇmayasītākaraṇaṁ ca lōkāpavādabhiyā tyaktasītāgatānr̥śaṁsyābhāvāśaṅkānivr̥ttyartham | bhīṣmaśca |

bhrātṝṇāmēkajātānāmēkaścētputravānbhavēt |
sarvē tēnaiva putrēṇa putriṇō manurabravīt ||

ityēvaṁ vicitravīryakṣētrajaputralabdhapitranr̥ṇatvaḥ kēvalayajñārthapatnīsaṁbandha āsīdityarthāpattyā ’nuktamapi gamyatē |

yō vā piṇḍaṁ pituḥ pāṇau vijñātē ’pi na dattavān |
śāstrārthātikramādbhītō yajētaikākyasau katham ||

dhr̥tarāṣṭrō ’pi vyāsānugrahādāścaryaparvaṇi putradarśanavatkratukālē ’pi dr̥ṣṭavānēva | śāpānugrahasamarthā maharṣayaḥ śrūyantē | tadyathaiva tadvacanādasāvandhō jātō vijñāyatē tathā yajñānuṣṭhānavacanāttāvati kālē dr̥ṣṭavānityarthāpattyā sujñānam | yadvā, “yajadēvapūjāsaṁgati
[p. 209]
karaṇadānēṣu” iti dānārtha ēvāyaṁ yajirbhaviṣyati kratuphalasamāni ca dānatapaścaraṇādīnyapi śrūyantē tatkāraṇātkratukriyōpacāraḥ |

yā cōktā pāṇḍuputrāṇāmēkapatnīviruddhatā |
sā ’pi dvaipāyanēnaiva vyutpādya pratipāditā ||

yauvanasthaiva kr̥ṣṇā hi vēdimadhyātsamutthitā |
sā ca śrīḥ śrīśca bhūyōbhirbhujyamānā na duṣyati ||

ata ēva cōktam﻿—

idaṁ ca tatrādbhutarūpamuttamaṁjagāda viprarṣiratītamānuṣaḥ |
mahānubhāvā kila sā sumadhyamābabhūva kanyaiva gatē gatē ’hani || iti |

na hi mānaṣīṣvēvamupapadyatē | tēnātītamānuṣamityuktam | ata ēva vāsudēvēna karṇa uktaḥ “ṣaṣṭhē ca tvāmahani draupadī paryupasthāsyāti” iti | itarathā hi kathaṁ pramāṇabhūtaḥ sannēvaṁ vadēt | atha vā bahvya ēva tāḥ sadr̥śarūpā draupadya ēkatvēnōpacaritā iti vyavahārārthāpattyā gamyatē |

yadvā nāryarjunasyaiva kēvalasya bhaviṣyati |
sādhāraṇā prasiddhistu niśchidratvāya darśitā ||

yathā yudhiṣṭhirōpadēśātsabhāmadhyamānīyamānā sahasaiva rajasvalāvēṣaṁ saputrakasya dhr̥tarāṣṭrasyāyaśa utpādayitumātmānaṁ prakhyāpayituṁ draupadī kr̥tavatī tathaiva kēvalārjunabhāryāyā ēva satyāḥ śrītvaṁ ca janēnāviditaṁ parasparaṁ saṁghātāviśayaṁ ca bhēdaprayōgānavakāśārthaṁ darśayituṁ sādhāraṇyaprakhyāpanamityēvamādivikalpaiḥ supariharatvādrāgalōbhakr̥tavyavahārasya ca śiṣṭairēva dharmatvēnāparigrahasyōktatvādanupālambhaḥ |

tathā ca drōṇavadhāṅgabhūtānr̥tavādē ‘prāyaścittaṁ kāmakr̥tē ’pyēkē’ ityēvamantē ’pyaśvamēdhaḥ prāyaścittatvēna kr̥ta ēvēti na tasya sadācāratvābhyupagamaḥ | yattu vāsudēvārjunayōrmadyapānamātuladuhitr̥pariṇayanaṁ smr̥tiviruddhamupanyastaṁ tatrānnavikārasurāmātrasya traivarṇikānāṁ pratiṣēdhaḥ |

surā vai malamannānāṁ pāpmā ca malamucyatē |
tasmādbrāhmaṇarājanyau vaiśyaśca na surāṁ pibēt || iti |

madhusīdhvōstu kṣatriyavaiśyayōrnaiva pratiṣēdhaḥ kēvalabrāhmaṇaviṣayatvāt “madyaṁ nityaṁ brāhmaṇasya” iti vacanāt |


[p. 210]
yadapyētat﻿—

gauḍī paiṣṭī ca mādhvī ca vijñēyā trividhā surā |
yathaivaikā tathā sarvā na pēyā brahmavādibhiḥ || iti |

ētadapi brahmavādiśabdasya tacchīlataddharmatatsādhukāritvanimittatvāpravacanāśrayaṇēna brūñvadatyōrēkārthatvātprabrūyādbrahmaṇastvēṣāmiti niyamādyasyaiva pravacanaṁ sa ēva tacchīlastaddharmastatsādhukārī vā bhavati tasmādbrahmaṇā ēva brahmavādinaḥ | tathā ca madyasāmānyapratiṣēdhāṅganindārthavādē ’bhihitam |

akāryamanyatkuryāddhi brāhmaṇō madamōhitaḥ || iti |

tasmādētaduktaṁ bhavati yathaivaikānnasurā trayāṇāmapyapēyā tathā sarvā brahmavādibhirapēyēti | itarathā yathaivaikēti ca brahmavādibhiriti cōbhayamapyanarthakamēva syāt | ślōkāntaranirdēśēnaiva varṇatrayasaṁbandhalābhāt | tēnōbhau madhvāsavakṣībāvityaviruddham | tathā cānyārthadarśanamabhyanujñānavacanam“yanmālyamāsīttatpaścātparyauhata surā vai mālyaṁ tatō rājanyamasajata tasmājjyāyāṁśca snuṣā ca śvaśuraśca surāṁ pītvā vilapantaścāsatē pāpmā vai mālyaṁ tasmādbrāhmaṇaḥ surāṁ na pibētpāpmanā na saṁsr̥jyā iti tadētadētatkṣatriyō brāhmaṇaṁ brūyānnainaṁ surā pītā hinasti ya ēvaṁ vidvānsurāṁ pibati” iti | madhusīdhuvivakṣayaitat | yattu mātuladuhitr̥pariṇayanaṁ tayōstanmātr̥ṣvasrīyādisaṁbandhavyavadhānē ’pi bhrātrādivyavahārādaviruddham | yadyapi vāsudēvasvasēti subhadrā khyātā tathā ’pyutpattau baladēvavāsudēvayōrēkānaṁśāyāśca nijatvānvākhyānānmātr̥ṣvasrīyā subhadrā tasya mātr̥pitr̥ṣvasrīyā duhitā vēti pariṇayanābhyanujñānādvijñāyatē |

vasudēvāṅgajātā ca kauntēyasya virudhyatē |
na tu vyavētasaṁbandhaprabhavē tadviruddhatā ||

yēna hyanyatraivamuktam﻿—

mama vartmānuvartēranmanuṣyāḥ pārtha sarvaśaḥ |
yadyadācarati śrēṣṭastattadēvētarō janaḥ ||

sa yatpramāṇaṁ kurutē lōkastadanu vartatē || iti |

sa kathaṁ sarvalōkādarśabhūtaḥ san viruddhācāraṁ pravartayiṣyati | ētēna rukmiṇīpariṇayanaṁ vyākhyātam | yattvadyatanānāmāhicchatrakamāthurabrāhmaṇīnāṁ surāpānādi dākṣiṇātyānāṁ mātuladuhitr̥vivāhādi smr̥tiviruddhamupanyastam | tatra kēcittāvadāhuḥ | smr̥tyācārayōritarētaranirapēkṣavēdamūlatvēna tulyabalatvādvihitapratiṣiddhavikalpānuṣṭhānāśrayaṇādadōṣa iti | tattu vakṣyamāṇabalābalavibhāgādayuktam | anyē tvēvamāhuḥ﻿—


[p. 211]
sarvēṣāṁmēvamādīnāṁ pratidēśaṁ vyavasthayā |
āpastambēna saṁhr̥tya duṣṭāduṣṭatvamāśritam ||

yēṣāṁ paramparāprāptāḥ pūrvajairapyanuṣṭhitāḥ |
ta ēva tairna duṣyēyurācārairnētarē janāḥ ||

tathā manunā ’pyuktam﻿—

yēnāsya pitarō yātā yēna yātāḥ pitāmahāḥ |
tēna yāyātsatāṁ mārgaṁ tēna gacchanna duṣyati ||

yēṣāṁ tu yaḥ pitrādibhirēvārthō nācaritaḥ smr̥tyantarapratiṣiddhaśca tē taṁ pariharantyēva | apariharantō vā svajanādibhiḥ parihriyantē | nanu gautamēnāmnāyaviruddhānāmācārāṇāmaprāmāṇyamuktam | āha﻿—

yadi vēdavirōdhaḥ syādiṣyētaivāpramāṇatā |
smr̥tirāmnāyaśabdēna na tu vēdavaducyatē ||

na tvētadapi yuktaṁ smr̥tigranthē ’pyāmnāyaśabdaprayōgāt | smārtadharmādhikārē hi śaṅkhalikhitābhyāmuktam ‘āmnāyaḥ smr̥tidhārakaḥ’ iti | granthakāragatāyāḥ smr̥tēstatkr̥tagranthāmnāyaḥ smr̥tigranthādhyāyināṁ smr̥tidhāraṇārthatvēnōktaḥ | tataśca manvādivākyapratiṣiddhācārāṇāṁ prāmāṇyamaśakyamabhyupagantum | āpastambavacanaṁ tu baudhāyanēna smr̥tiviruddhaduṣṭācārōdāharaṇānyēva prayacchatā nirākr̥tam | spaṣṭakāmādihētvantaradarśanānna viruddhācārāṇāmāpastambavacanasya vā śrutimūlatvōpapattiḥ | āha | kēna vā brāhmaṇīnāṁ surāpānaṁ pratiṣiddham |

ucyatē﻿—

tasmādbrāhmaṇarājanyau vaiśyaśca na surāṁ pibēt || ityanēna |

nanu puṁliṅganirdēśātstrīṇāṁ na pratiṣidhyatē |
surāpānamatō nātra smr̥tyācāraviruddhatā ||

ucyatē﻿—

hananapratiṣēdhē ’pi bhavētpuṁstvaṁ vivakṣitam |
tathā puṁstvavadēkatvavivakṣā ’pi prasajyatē ||

ahatvā kaṁcidēvaikaṁ tataśca syātkr̥tārthatā |
ēkēna ca surāpānē varjitē pūrvavadbhavēt ||

āha yattāvadēkatvavivakṣāgatamucyatē |
pratyēkavyaktisaṁbandhājjātērvā tanna duṣyati ||


[p. 212]
ēkaikasyā ēva hi brāhmaṇavyaktēryathāprasaktavadhapānayōḥ pratiṣēdhādvivakṣyamāṇamapi tāvadanūdyamānatvānnakriyāviśēṣaṇaṁ vā saṁbhavati kimuta yadā jātigataikatvānuvāda ēvāyaṁ vijñāyatē | āha | hananapratiṣēdhē karmabhūtasya brāhmaṇasyōddiśyamānatvātsurāpānē ca kartr̥tvēnōpādīyamānatvātsvargakāmaudumbarīsamānārthayajamānavattulyavivakṣāvivakṣayōraprasaṅgādudāharaṇavaiṣamyam | tathā hi﻿—

yō brāhmaṇa iti hyuktē hananapratiṣēdhataḥ |
brāhmaṇē pratiṣēdhē vā liṅgaṁ nānyadvidhīyatē ||

pratiṣēdhavidhiparō hi vidhāyakaḥ śuddhavadhapratiṣēdhāsaṁbhavādbrāhmaṇajātimātraviśiṣṭavadhapratiṣēdhaṁ vidhāya nivr̥ttavyāpārō yadi liṅgamaparaṁ brāhmaṇē vadhē pratiṣēdhaṁ vā vidadhyāttataḥ pratyayāvr̥ttilakṣaṇavākyabhēdaprasaṅgaḥ | yēṣāṁ tu vidhipratiṣēdhau nāmātyantabhinnau vēdavākyārthau tēṣāṁ pratyayasaṁbandhānugr̥hītaśaktirabhāvamātrābhidhānādabhyadhikalabdhavyāpārō nañvidhyarthamapi dvēṣādyarthaprāptaṁ pūrvōktanyāyavivakṣitabrāhmaṇaviśiṣṭahananāviśiṣṭaṁ cānūditaṁ pratiṣidhya caritārthō na liṅgamaparaṁ brāhmaṇavadhavidhiṣu śaknōtyanāvartamānaḥ pratiṣēddhumiti śrūyamāṇamapi liṅgapratiṣēdhaṁ pratyanupayujyamānatvādavivakṣitaṁ bhavati | ēṣā hyatra vacanavyaktiryat, krōdhādivaśēna brāhmaṇaṁ hanyādbrāhmaṇō vā hantavyastannēti | vidhyēkatvapakṣē punarīdr̥śī vākyayōjanā yad brāhmaṇahananaṁ tanna kuryāditi yō vā brāhmaṇastaṁ na hanyāditi brāhmaṇaviśiṣṭahananapratiṣēdhavidhiḥ śuddhōddiṣṭabrāhmaṇaviṣayavadhapratiṣēdhavidhirvēti |

sarvathā brāhmaṇōddēśānnēha mucyāmahē vayam |
na cōddiṣṭasya śakyētē liṅgasaṁkhyē vivakṣitum ||

brāhmaṇaḥ surāṁ na pibēt, na pēyā brahmavādibhiriti nimittadēśakālaphalasaṁskāryānupādēyapañcakavyatirēkādēkatrākhyātapratyayōpāttaguṇībhūtōpādīyamānasaṁkhyāparicchēdyatvayōgyasādhanāṁśaviśēṣaṇatvēnōpādānāditaratra ca tr̥tīyāvibhaktiśrutivacanaṁ vivakṣitaliṅgasyaiva pratiṣēdhakamiti darśayitavyam |

ataścāpratiṣiddhatvānnaiva strīṇāṁ virudhyatē |
surāpānamahicchatrabrāhmaṇyastēna kurvatē ||

naitadēvamihāpyētatpuṁstvaṁ naiva vivakṣyatē |
brāhmaṇasyānuvādyatvāttadvadhapratiṣēdhavat ||

nōpādēyatvamēvaikaṁ kāraṇatvēna saṁmatam |
viśēṣaṇavivakṣāyāḥ kāraṇaṁ hi mahādvidhiḥ ||


[p. 213]
anūdyamānaḥ sarvō hi yathāprāptamanūdyatē |
tatrānākāṅkṣitaṁ nānyadvidhēyēbhyō vidhīyatē ||

yadi hi brāhmaṇaḥ surāṁ pibēdityayamavāntaravākyārthaḥ prākpratiṣēdhasaṁbandhādvidhibuddhimavasthāpayēttatō guṇatvōpādēyatvavidhisamavāyānna brāhmaṇapadē kiṁcidavivakṣitaṁ nāma syāt |

yatastu rāgamōhādēḥ surāpānaṁ prasajyatē |
brāhmaṇādēratastasminna kaścidvidhisaṁbhavaḥ ||

pratiṣēdhōpasaṁhārimahāvākyātiraskr̥tā |
nāvāntaravidhēḥ śaktiḥ prādurasti kathaṁcana ||

tēnēhāpi yatsurāṁ brāhmaṇaḥ pibēttannēti vā vacanaṁ vyajyatē yō brāhmaṇaḥ sa na surāṁ pibēditi vā surāviśiṣṭapānapratiṣēdhēna pratiṣēdhavidhinā vā pratyavāyavyāvr̥ttyā brāhmaṇō ’nugr̥hyata iti nāsya pānaṁ pratiṣēdhaṁ vā pratividhēyatvōpapattiḥ |

lōkē caitadyathāprāptaṁ pānaṁ strīpuṁsakartr̥kam |
pratiṣēdhaparē vākyē tadavasthamanūdyatē ||

na ca yō brāhmaṇaḥ pibēdityanūditaṁ sa ca pumāniti vidhivyāpārādvinā liṅgavivakṣā ’vakalpatē |

na cāsya liṅgasaṁbandhaḥ kēvalaḥ sanvidhīyatē |
na pānapratiṣēdhāddhi vidhiranyatra gacchati ||

tataścōbhayatrāpyavivakṣitaliṅgasaṁkhyatvaṁ siddham | nanvēvaṁ sati brāhmaṇastrīvadhē ’pi puṁbrāhmaṇavadhavadbrahmahatyā ’stīti yadātrēyyāmēva kēvalāyāṁ bhrūṇahatyāprāyaścittavidhānaṁ tannōpapadyatē |

ucyatē﻿—

brāhmaṇastrīvadhē kō vā brahmahatyāṁ niṣēdhati |
prāyaścittāntaraṁ tasyāḥ strītvamātranibandhanam ||

na ca prāyaścittālpatvēna nimittasya brahmahatyātvamapanīyatē puṁvadhē ’pi laghutaraprāyaścittavidhidarśanēna brahmahatyādōṣābhāvaprasaṅgāttasmānna vācanikaprāyaścittālpatvēna brāhmaṇīvadhapratiṣēdha ēva nāstītyāśaṅkitavyam | surāpānē punaḥ prāyaścittaviśēṣō ’pi na kaścidāmnāta iti dūrādapākr̥tatvādastyēvāsya smr̥tyā saha virōdhaḥ | yā ’pi cāpastambasmr̥tivacanāttulyabalatvāśaṅkā bhavētsā ’pi “tasmādbāhmaṇaḥ surāṁ na pibati” ityētēna pratyakṣaśrutividhinā nirākr̥tēti naivaṁvidhācāraprāmāṇyamāśaṅkitavyam |


[p. 214]
athavā sadācārapramāṇatvapratipādanārthaṁ sūtradvayēnāpyētadēkamadhikaraṇaṁ vyākhyātavyam | iha yāvanti kr̥ṣṇamr̥gasaṁcaraṇōpalakṣitāryāvartanivāsicāturvarṇyācaraṇāni tānyudāhr̥tya cintyatē﻿—

dharmabuddhayā yadāryāṇāṁ caritramupalabhyatē |
kiṁ tathaiva pramāṇaṁ tadatha vā niṣpramāṇakam || iti |

kutaḥ saṁśayaḥ |

ucyatē﻿—

smr̥tivatkartr̥sāmānyātpramāṇatvēna gamyatē |
anibandhanatāyāstu bhavēdapyapramāṇakam ||

nanu ca smr̥tikārairēvaitatprāmāṇyamabhyupagataṁ “tadvidāṁ ca smr̥tiśīlē” “ācāraścaiva sādhūnāṁ” “yasmindēśē ya ācāraḥ sa sadācāra ucyatē” | ataśca tatprāmāṇyādēva siddham | na | mūlābhāvāhētudarśanātirēkāt | śākhāntaragatavēdavākyadarśanamūlāni hi smaraṇōpanibandhanāni pramāṇatvēnādhigatāni | nanu sadācāradarśanāttanmūlamātrapravr̥ttasmaraṇānāṁ mūlāntarānumānasaṁbhavaḥ |

yathaiva ca vayaṁ tēṣāṁ draṣṭāraḥ kēvalaṁ tathā |
smr̥tikārāstatō naiṣāṁ gamyatē mūladarśanam ||

yadi hi tairmūlānyaśrōṣyanta tatō yathaivānyāni smaraṇāni nibaddhāni tathaivaitānyapi nibaddhānyēvābhaviṣyanyatastu svayamupalabdhānurūpamanibadhya parapratyayēnaiva sadācārāḥ pramāṇamityāhuratō na dr̥ṣṭamūlatvēnādhyavasātuṁ śakyamiti vicāryatē | tatra pūrvādhikaraṇa dvayabalēna prāmāṇyaṁ pratijñāyatē kartr̥sāmānyādvidhismr̥tivirōdharahitatvācca |

na hi kēcitsadācārāḥ śrautasmārtavirōdhinaḥ |
atastattulyakāritvātprāmāṇyēnāvadhāritāḥ ||

smr̥tikārābhyanujñānaṁ mahadanyacca kāraṇam |
tēṣāmajñātamūlānāṁ na hyanujñōpapadyatē || iti |

tadapākurvannāha﻿—

na śāstraparimāṇatvāddharmādharmasthitēramī |
śiṣṭācārāḥ pramāṇatvaṁ labhantē śabdavarjitāḥ ||

śāstraparimēyatvaṁ tāvatparimāṇaśabdavācyaṁ dharmādharmayōravasthitaṁ | parimitāni ca śāstrāṇi vēdōpavēdādīni na ca tēṣāṁ madhyē sadācāraśāstraṁ kiṁcidasti | na ca sadācāraḥ svayamēva śāstraṁ nāpi taddarśanamanuṣṭhānaṁ vā ’tyantaparāyattatvātpramēyatvācca | smr̥tēstvētadviṣayāyā nirmūlatvamuktamēva |


[p. 215]
kiṁ ca mūlaṁ bhavēdēkamanēkamiti cintitē |
naiva dvividhamityētadanumātuṁ hi śakyatē ||

na tāvaddēśajātikulabhēdādbhinnānāmaparimitasvarūpāṇāmēkaśrutimūlatvam |

na hīdr̥śī śrutiryaitān sarvācārān grahīṣyati |
śabdābhidhēyayōstēṣāṁ vyaktyākr̥tyōrasaṁbhavāt ||

yāvadācāraṁ hi vēdavākyāni kalpayatāṁ vēda ēvaikaḥ kalpayitavyaḥ | ēkasya tu vākyasya naiva kasyacidaparimitācāravidhāyitvamavakalpatē yata ācārāḥ pravarttēran | na ca dharmasūtrakāraistadēva dr̥ṣṭavācāraprāmāṇyamupanibaddham | śēṣadharmasmr̥tivākyatulyanibandhanaprasaṅgāt | na cācāradarśanōttarakālapravr̥ttā smr̥tistēṣāṁ mūlaṁ bhavati | mūlamūlibalābalaviparyayaprasaṅgāt |

ataḥ parimitaṁ śāstramanumātuṁ yatō ’rhati |
nācārāṇāṁ ca tanmūlaṁ bahunāmityamūlatā ||

na ca smr̥tisarūpā ’pi śrutiratrānumīyatē |
ācārāṇāmatatpūrvaprasaṅgātsaviparyayāt ||

śiṣṭācāraḥ pramāṇamiti hi śrutāvanumīyamānāyāmācāraḥ prathamaṁ siddhō bhavēttatpūrvikā śrutiḥ |

na tvācārasya sā mūlamiti nirmūlatā punaḥ |

śāstraparimāṇatvāditi vā parimitē hyarthē śāstraṁ pravarttēta | aparimitatvādācārāṇāmucchāstratvamiti | parimitārthaviṣayatvādvā śāstrasya,‘aprāptē śāstramarthavat’iti |

dr̥śyamānānyahētutvānnātra śāstrapramāṇatā |
tasmādarthasukhāṅgatvānnācārēṣvasti dharmatā ||

vaiśyānāṁ sēvakānāṁ vā vaidyānāṁ nagarēṣu vā |
caritrāṇāṁ yathā cārthasukhāṅgatvaṁ tathā ’stviha ||

tasmācchrutismr̥tī ēva pramāṇē dharmagōcarē |
śīlācārātmatuṣṭīnāṁ gōṣṭhīhāsyāditulyatā ||

yadvā sūtratrayēṇāpyētadēvādhikaraṇaṁ vyākhyātavyam | ihāryāvartanivāsiśiṣṭācārānēvōdāhr̥tya pūrvavatprāmāṇyāprāmāṇyasaṁdēhē śiṣṭākōpē ’viruddhamiti siddhāntastāvadupakramyatē | tathā hi﻿—


[p. 216]
śiṣṭaṁ yāvacchrutismr̥tyōstēna yanna virudhyatē |
tacchiṣṭācaraṇaṁ dharmē pramāṇatvēna gamyatē ||

yadi śiṣṭasya kōpaḥ syādvirudhyēta pramāṇatā |
tadakōpāttu nācārapramāṇatvaṁ virudhyatē || 7 ||


iti śiṣṭākōpādhikaraṇam || 3 ||
tēṣvadarśanādvirōdhasyētyēvamupakramaṁ vā sūtram | śabdārthaviṣayaprayōgaśiṣṭācāravipratipattau saṁdēhaḥ |

ēkaśabdamanēkārthaṁ śiṣṭairācaryatē yadā |
vigānēna tadā tatra kō ’rthaḥ syātpāramārthikaḥ ||

yavavarāhavētasaśabdāḥ priyaṅguvāyasajambūṣvapi kila kvāpi dēśāntarē prayujyantē |

tēna tadvacanatvē hi saṁdēha upajāyatē |
anirūpitatattvānāṁ yāvaddr̥ṣṭānusāriṇām ||

tatrāha naiva saṁdēhaḥ kartavyō ’tra manāgaṣi |
prayōgaṁ prati tulyatvātsarvalōkaprayōgiṇām ||

yatra dēśē hi yaḥ śabdō yasminnarthē prayujyatē |
śaktistadgōcarā tasya vācikākhyā pramīyatē ||

tasyāśca sarvagāmitvaṁ tannyāyatvātpramīyatē |
naikēṣāmēva sā hyasti kēṣāṁcidvā na vidyatē ||

jñātājñātavibhāgastu jñātr̥bhēdē ’vakalpatē |
tasmādyairapi na jñātā yacchabdārthasya vācyatā ||

tairapyabhyupagantavyā svaprasiddhisamā hi sā ||

na cālpatvabahutvābhyāṁ prayōktṝṇāṁ viśiṣyatē |
vācyavācakabhāvō ’yamakṣapādādiśabdavat ||


[p. 217]
vibhītakē ’kṣaśabdō hi yadyapyalpaiḥ prayujyatē |
tathāpi vācakastasya jñāyatē śakaṭākṣavat ||

tathā cōktaṁ śavatirgatikarmā kambōjēṣvēva dr̥ṣṭō vikārāpannamāryāḥ prayuñjatē śavamiti mr̥taśarīrābhidhānādityādi | vahava ēva hi dhātavō nāmaśabdāśca pratidēśamarthabhēdēṣu vyavasthitā dr̥śyantē tasmātsamēyamabhidhānē vipratipattiḥ syāt | ēvaṁ ca vikr̥tiṣu kēṣāṁ cidarthānāṁ sādhāraṇaśabdavācyatvātprakr̥tāvivāvikr̥taprayōgādārṣaṁ cōdakō ’nugrahīṣyatē |‘tēṣvadarśanādvirōdhasya’ ityatraiva caitadvyākhyēyam | itaratra vipratipattyavirōdhayōraghaṭamānatvāt | tasmādācāravipratipattēḥ samatvādvikalpa iti prāptē ’bhidhīyatē || 8 ||

śāstrasthā tannimittatvātpratipattirbalīyasī |
laukikī pratipattirhi gauṇatvēnāpi nīyatē ||

nānāvipratipattau hi na lōkasyēha satyatā |
yā śāstrānuguṇā saiva prāmāṇyēmāvadhāryatē ||

laukikatvē samānē ’pi śāstrēṇābhyadhikā hi sā |
śāstrasthāḥ puruṣā yē vā pratipattistadāśrayā ||

pramāṇatvēna mantavyā sapratyayatarā hi tē |
śāstrārthēṣvabhiyuktānāṁ puruṣāṇāṁ hi sarvadā ||

stōkēnāpyanyathātvēna śāstrārthō niṣphalō bhavēt |
laukikastvanyathātvē ’pi nārthō ’tīva virudhyatē ||

rasavīryavipākānāṁ bhēdādvaidyairyavādayaḥ |
nirdhāryāḥ svārthatattvēna dharmasiddhayaiva yājñikaiḥ ||

tasmādyē yājñikairyēṣāṁ vaidyairvā ’rthā nirūpitāḥ |
tēṣāṁ ta ēva śabdānāmarthā mukhyā hi nētarē ||

anavasthitaśabdārthasaṁbandhaḥ sati saṁbhavē |

[p. 218]
vikalpaścāṣṭadōṣatvānna kathaṁcana yujyatē ||

aviplutaśca śabdārthō yō vēdēṣūpalabhyatē |
tatratyanirṇayāttasmāllōkē bhavati nirṇayaḥ ||

yavamatībhiradbhiraudumbaryāḥ prōkṣaṇē vidhīyamānē vākyaśēṣō ’yaṁ ‘yatrānyā ōṣadhayō mlāyantē ’thaitē mōdamānāstiṣṭhanti’ iti bahvīṣu śākhāsu śrūyatē bhāṣyakārēṇa vāruṇaprāghāsikayavamayakarambhapātravākyaśēṣatvēnōpalabdhō yaḥ sa mandaprayōjanatvāttathā nāmāstu |

phālgunē ’nyauṣadhīnāṁ tu jāyatē patraśātanam |
mōdamānāstu tiṣṭhanti yavāḥ kaṇiśaśālinaḥ ||

priyaṁgavaḥ śaratpakvāstāvadgacchanti hi kṣayam |
yadā varṣāsu mōdantē samyagjātāḥ priyaṁgavaḥ ||

tadā nānyauṣadhimlāniḥ sarvāsāmēva mōdanāt |

ēvaṁ varāhavētasaśabdā api śāstrasthaprayōgādēva niścīyantē |

[( bhāṣyakārōktōdāharaṇādyākṣēpaḥ )]

natvētānyudāharaṇāni lōkaprasiddhērēva vyavasthitatvādyuktāni | tathā hi |

naivōcyantē kvaciddēśē yavaśrutyā priyaṁgavaḥ |
jambūṁ na vētasaṁ prāhurvarāhaṁ nāpi vāyasam ||

adhyārōpya vicārēṇa kiṁ mudhā khidyatē manaḥ |
saṁdigdhēṣu ca sarvēṣu vākyaśēṣēṇa nirṇayam ||

vakṣyatyēva na tēnāpi pr̥thakkāryā vicāraṇā |

yadyapi tatrābhidhēyasaṁdēhamanudāhr̥tyōpādānasaṁdēhanirṇayōpāyavyākhyānaṁ kariṣyati | yāva
[p. 219]
dvākyaśēṣamēva sa nirṇayō nānyatra | ayaṁ tvabhidhēyanirṇaya ēkatra ca kr̥taḥ sarvatra ca kr̥ta ēva bhaviṣyatītyēvamapunaruktatvamāpadyatē |

tathāpi nyāyatulyatvādyathā dhr̥taparigrahaḥ |
vākyaśēṣāttathaiva syādyavādyarthavinirṇayaḥ ||

tatsiddhisūtrē ca sārūpyādīnāṁ gauṇavr̥ttinimittānāmanukramaṇādvētasasadr̥śajambūpratyayasiddhiraśabdārthatvē ’pi vijñāyata ēvēti nēhōdāhr̥tēna kāryam |

[( āryamlēcchaprayōgavipratipattibalābalacintanam | )]

tasmādanyadudāhr̥tya vicāryamidamīdr̥śam |
yatra vipratipattiḥ syādāryamlēcchaprayōgajā ||

tatra kiṁ tulyatā yuktā kimēkaiva balīyasī |
samā vipratipattiḥ syāddr̥ṣṭārthavyavahāriṇām ||

āryāstāvadviśiṣyērannadr̥ṣṭārthēṣu karmasu |
dr̥ṣṭārthēṣu tu tulyatvamāryamlēcchaprayōgiṇām ||

sarvō hi śabdō ’rthapratyāyanārthaṁ prayujyatē | arthaśca saṁvyavahāraprasiddhayarthamabhidhīyatē |

tatra yasya viśiṣṭasya mlēcchēṣvarthāntarābhidhā |
tatrāpi tasya sāmarthyamanādyēva pratīyatē ||

yathaiva hyāryagamyē ’rthē saṁbandhānāditā matiḥ |
mlēcchagamyē tathaiva syādāviśiṣṭaṁ hi kāraṇam ||

na prayōgāvadhistasya mlēcchēṣvapi hi dr̥śyatē |
anādyārērthaśaktyōśca viśēṣō gamyatāṁ katham ||

yathā ca mlēcchadēśē ’pi dhūmō ’gnēravabōdhakaḥ |
ēvaṁ svārthē prayōgāttairiṣṭaḥ śabdō ’pi vācakaḥ ||

tasmātpīlvādiśabdānāṁ vr̥kṣahastyādibōdhanē |
samā vipratipattiḥ syādāryamlēcchaprayōgataḥ ||

iti prāptē ’bhidhīyatē | śāstrasthā vēti pūrvavadēva sakalasūtravyākhyā yōjanīyā | kiṁ ca |

yathā sādhvanurūpatvātpramādāśaktijēṣvapi |
jāyatē vācakabhrāntistathaiva mlēcchabhāṣitē ||

śabdāpabhraṁśavadēva gauṇabhrāntyādiprayōganimittā arthāpabhraṁśā bhavanti tē śāstrasthairēvā
[p. 220]
viplutārthakriyānimittapuṇyārthibhiḥ śakyantē sādhvasādhukārṣāpaṇamadhyādiva tatparīkṣibhirvivēktum | abhiyuktānabhiyuktajñānayōścābhiyuktajñānaṁ balavaditarasya sulabhāpavādatvāt |

ataḥ śāstrābhiyuktatvādāryāvartanivāsinām |
yā matiḥ saiva dharmāṅgaśabdārthatvapramā matā ||

ētēnārthāvartanivāsimadhyē ’pi﻿—

abhiyuktatarā yē yē bahuśāstrārthavēdinaḥ |
tē tē yatra prayuñjīran sa sō ’rthastattvatō bhavēt ||

[( smr̥tyācāravirōdhē balābalavicintanam | )]

smr̥tyācāravirōdhē vā sāpyavaiṣamyasaṁśayē |
samā vipratipattiḥ syānmūlasāmyāddbayōrapi ||

yathaiva śrutimūlatvātsmaraṇānāṁ pramāṇatā |
ācāraṇāṁ tathaivēti na viśēṣō balābalē ||

yadvācārabalīyastvaṁ phalasthatvātpratīyatē |
phalādviyujyamānaṁ hi pramāṇaṁ durbalī bhavēt ||

śrutirācāramūlaṁ yā phalasthā sōpalabhyatē |
yāvaddhi smaraṇaṁ dr̥ṣṭavā śrutiranyā ’numāsyatē ||

tāvallabdhātmakaḥ pūrvamācāraḥ pratitiṣṭhati |
pratiṣṭhitasya bādhaśca kīdr̥śaḥ parikalpyatām ||

tēnācārabalīyastvaṁ samatvaṁ vēha yujyatē |
smr̥tīnāṁ vā balīyastvaṁ śāstrāsthā vēti varṇyatē ||

ubhayōḥ śrutimūlatvaṁ na smr̥tyācārayōḥ samam |
sapratyayapraṇītā hi smr̥tiḥ sōpanibandhanā ||

tathā śrutyanumānaṁ hi nirvighnamupajāyatē |
ācārāttu smr̥tiṁ jñātvā śrutirvijñāyatē tataḥ ||

tēna dvayantaritaṁ tasya prāmāṇyaṁ viprakr̥ṣyatē |
na hyaikaiva śrutiḥ kācidācārāṇāṁ pravartikā ||

bhinnābhirviprakīrṇatvānnāsmr̥tābhiḥ pravartanam |
naikaprapāṭhakēnaiva hyācārāṇāṁ vidhisthitiḥ ||

kvacitprakaraṇē kaścit kathaṁ cidupalabhyatē |


[p. 221]
tadyathā ’gniprakaraṇē‘yatsaptadaśavatīmupadadhātyannamēvōbhayatō dadhāti tasmādubhābhyāṁ hastābhyāṁ parigr̥hya puruṣō ’nnamatti’iti | satyapi hētuvannigadatvē prasiddhirahitē hētvasaṁbhavāt | vidhāyiṣyatē tu vēdē vacanēnētyanēna nyāyēna vidhyanumānam | na caitanniyōgatō ’rthataḥ prāptaṁ yēna ‘tasmātprajā daśa māsāṁngarbhaṁ dhr̥tvā ēkādaśamanu prajāyantē tasmādaśvataryaḥ prajā’ itivat svabhāvaprāptatvēnārthaprāptatvēna vā ‘tasmāduttarē vayasi putrānpitōpajīvati’ itivadanūdyētētyatō nyāyātpuruṣadharmavidhiḥ | ēvam‘annamēva taddakṣiṇatō dadhāti tasmāddakṣiṇēna hastēna puruṣō ’nnamatti’ iti |tathā‘dīkṣitō nayanaṁ dakṣiṇaṁ prathamamaṅktē savyaṁ hi manuṣyāḥ pūrvamañjatē bidhr̥tyai’ iti |tathā yūpaikādaśinyāṁ ‘dvē dvē raśanē yūpamr̥cchataḥtasmātstriyaḥ puṁsō ’tiriktāstasmādutaikō bahrīrjāyā vindatē naikā bahūn patīn’iti | tathā darśapūrṇamāsaprakaraṇē ’gnīṣōmīyavidhisaṁbandhalaṅghanēna tvāṣṭravadhanimittēndragatabrahmahatyāturīyavibhāgapratigrahaprastāvāgatarajasvalāvratānāṁ bhūmiśayanāstrānāmāṁsabhakṣaṇānabhya, ṅgānañjanāvilēkhanākartanādantadhāvanānasvacchēdanārajjusaṁsarjanādīnāṁ trirātraviṣayāṇāṁ prakaraṇātiriktastrīdharmatvāvadhāraṇam |

ēvaṁ ca viprakīrṇānāmaśakyaikatra saṁhr̥tiḥ |
smr̥timēva dr̥ḍhāṁ muktvā tasmādastyantarā smr̥tiḥ ||

tēnācāraḥ smr̥tiṁ yāvadanumātuṁ pravartatē |
smr̥tirlabdhaśrutistāvaddharmamēvāvadhārayēt ||

tasmādācārēbhyaḥ smr̥tirbalīyasī sannibandhanēti |

[(lōkavākyaśēṣayōrvirōdhē balābalacintanam |)]

trivr̥ccarvaśvavālādērlōkē ’nyō ’rthaḥ pratīyatē |
vēdē tadabhiyuktaiśca tasmādanyō vilakṣaṇaḥ ||

tatra kiṁ tulyakalpatvātpadārthē lōkavēdayōḥ |
samā vipratipattiḥ syādatha vaikā balīyasī ||

lōkē tāvattrivr̥cchabdāstriguṇatvasya vācakaḥ |
trivr̥drajjustrivr̥dgranyirvēdē tu navakē sthitaḥ ||

trivr̥dbahiṣpavamānamityuktvā tr̥catrayamanukrāntamiti stōtrīyarṅnavakavacana ēva tribr̥cchabdō vijñāyatē |

tathā ’yaṁ caruśabdō ’pi lōkē sthālīnibandhanaḥ |
yājñikānāṁ ca vēdē ca prasiddhastvōdanaṁ prati ||


[p. 222]
anavastrāvitāntarūṣmapakvaudanavacanō hi yājñikānāṁ caruśabdaḥ prasiddhastathā vēdē ’pi ‘ādityaḥ prāyaṇīyaḥ payasi caruḥ’ iti vihitē paścāduktāt‘ditimōdanēnētivacanāccaudanavacanatvaṁ jñātam | ēvamāśvavālaḥ prastara ityaśvajātīyavālamayaḥ prastarō lōkaprasiddhayā vijñāyatē | vaidikavākyaśēṣāttu kāśēṣvaśvavālaprasiddhiḥ | ēvaṁ hi śrūyatē “yajñō vai dēvēbhyō ’śvōbhūtvā ’pākrāmatsō ’paḥ prāviśat | sa vāladhau gr̥hītaḥ sa vālānmuktvā vivēśa ha | tē vālāḥ kāśatāṁ prāptāḥ”kāryō ’taḥ prastarastu taiḥ |

aikṣavyau vidhr̥tī yē ca tē ikṣvavayavātmikē |
lōkē siddhē tathā vēdē kāśānāmēva mūlakē ||

ēvamādiṣu sarvēṣu pratipattiviparyayē |
pratipattēḥ samānatvādvikalpō hi prasajyatē ||

nanu ca lōkaprasiddhērdharmaṁ pratyanaṅgatvādvēdaprasiddhirēva jyāyasī ||

naitadēvaṁ padārthēṣu na hi vēdō viśiṣyatē |
adr̥ṣṭahētuvākyārthē lōkātsa hyatiricyatē ||

tasmādumayyāpi tvēṣā pratipattiḥ samā bhavēt |
yadi vā pūrvabhāvitvāllaukikyēva balīyasī ||

vēdanirapēkṣā hi lōkaprasiddhirātmānaṁ labhatē vaidikī punarlōkaprasiddhapadāntarasāmānādhikaraṇyēna sidhyēt |

tatra lōkāviruddhā yā vaidikī saiva gr̥hyatē |
lōkasiddhiṁ vyatikramya sātmānaṁ naiva vindati ||

‘tēṣvadarśanādvirōdhasya’ iti ca tēṣu laukikēṣu padārthēṣvadarśanādvirōdhasyārthavādānāṁ cānyaparatvēna guṇavādaprāyatvāt | ādityayūpayajanamānaprastarasvargāhavanīyādivacanavatkathamapi prarōcanāśēṣatvāt saṁjñāsaṁjñisaṁbandhakaraṇavyutpādanavyāpārarahitatvācca na padārthapratipattyaṅgatvamadhyavasīyatē tadāśrayaṇē ca vidhivirōdhaprasaṅgātēṣvēva vā darśanādvirōdhasyētyabhiprāyaḥ | tathā śāstrasthamanvādiprasiddhirapyasmatpakṣānuguṇaiva | yathāha﻿—

kārpāsamupavītaṁ syādviprasyōrdhvavr̥taṁ trivr̥t |
trivr̥tā granthinaikēnēti ||


[p. 223]
tasmātsamā ’pi tāvadbhatviti prāptē ’bhidhīyatē﻿—

śāstrasthā pratipattiryā saivātra jyāyasī bhavēt |
dharmasya tannimittatvātsasādhanaphalātmanaḥ ||

arthavādakr̥tā ’pyarthapratipattirbalīyasī |
tadgrāhyatvādr̥tē nānyattasyā hyasti prayōjanam ||

gauṇō vā yadi vā mukhyō vēdēnāśrīyatē hi yaḥ |
sa dharmasādhanatvēna padārthō ’dhyavasīyatē ||

trivr̥cchabdaḥ prayuktō yastōtrīyānavakaṁ prati |
kastaṁ śaktastō ’nyatra nētuṁ janmaśatairapi ||

tēna yatra trivr̥dagniṣṭōma iti śrūyatē tatra tēnaivārthēna bhavitavyam | ēvaṁ stōmaśabdō yadyapi brāhmaṇastōma ityādiṣu samudāyamātravacanatvēnaprasiddhastathāpi ‘trivr̥dēva stōmō bhavati pañcadaśa stōmō bhavati’ iti vēdē śravaṇāt stutēśca mānaṁ stōma iti yājñikasmaraṇāttathā stōmē ḍavidhiḥ pañcadaśādyartha iti vyākaraṇaśāstraprasiddhēravaśyamēva trivr̥dādiṣu lōkaprasiddhiratikramaṇīyā | yattu manuvacanaṁ tadubhayāśrayatvāt samatvēnāpi yujyatē | yadvā tatrāpi navatantukamēva trivr̥cchabdātpratyēṣyatē tathā raśanātrivr̥ttvamapīti | yadvā yathaivāyaṁ navakē dr̥ṣṭastathā ’yaṁ stōtrīyāgatē ’pīti yatraiva tatsaṁbhavastatraiva tatprasiddhayanupātī bhavati | yatra tu saṁkhyēyāntaraviṣayatvaṁ tatra vaidikō ’rthō gauṇō gr̥hyatāṁ laukikō vā mukhya iti tādr̥śē viṣayē mukhyārthatvāllōkikaprasiddhirēva grahītavyētyuttarasūtrē vakṣyāmaḥ “cōditaṁ tu pratīyētāvirōdhāt” iti tathā caruśabdō ’pyanyāyyānēkārthābhidhānapratibaddhaśaktitvādēkatra niyamyamānō yājñikavēdaprasiddhibhyāmōdanaviṣaya ēva bhavati | āśvavālaikṣavīśabdau tu yadi tāvadvaidikaprayōgalabdhasamudāyaprasiddhitvēna laukikīmavayavaprasiddhiṁ jahītastataḥ siddhamēva śāstrasthapratipattibalīyastvam | athāpi śyēnajātyupamitaprasiddhaśyēnayāgē gauṇatvadvārā vāptaprasiddhiḥ‘samānāmitaracchayēnēna’ ityādiṣvivāśrīyatē | tathāpi śāstrakalpitatvāddharmaṁ prati balīyastvam |

athāpi śabdagauṇatvaṁ tathāpi balavattaram |
svatantrasya hi vēdasya dr̥ṣṭaṁ cēnna nivāryatē ||

gauṇaṁ lākṣaṇikaṁ vā ’pi vākyabhēdēna vā svayam |
vēdō yamāśrayatyarthaṁ kō nu taṁ pratikūlayēt ||

na cātra ‘saṁdigdhēṣu vākyaśēṣāt’ ityētēna tulyārthatvaṁ pratipattidvayasyāpyasaṁdigdhatvāt |


[p. 224]
laukikī pratipattirhi svārthē niḥsaṁśayā sthitā |
vaidikyapi tathā svārthē bādhatē ’tō viparyayāt ||

tasmācchāstrāsthitaivaikā pratipattirbalīyasī |
na smā muktakācārairviprakr̥ṣṭaiḥ sasaṁkaraiḥ || iti || 9 ||


iti yavavarāhādhikaraṇam || 4 ||
yē śabdā na prasiddhāḥ syurāryāvartanivāsinām |
tēṣāṁ mlēcchaprasiddhō ’rthō grāhyō nēti vicintyatē ||

tathā﻿—

niruktavyākriyādvārā prasiddhiḥ kiṁ balīyasī |
samudāyaprasiddhirvā mlēcchasyaivātha vā bhavēt ||

mlēcchaprasiddhivyavahartr̥daurbalyē ’pi samudāyarūḍhibalēna svarūpagatēna jyāyasī pratibhāti |

tatra prayōktr̥daurbalyasvarūpabalavattayōḥ |
kiṁ tu nyāyyataraṁ yuktaṁ jñātumityatra cintyatē ||

tathā﻿—

niruktavyākriyādvārā kiṁ śāstrasthā valīyasī |
kiṁ vā ’vayavavikṣēpajananātsaiva durbalā ||

ēvaṁ nānōpapattitvātsaṁdēhē tāvaducyatē |
niruktavyākriyādvārā pratipattirbalīyasī ||

śāstrasthā vētyanēnāsau kalpyā ’pi hi balīyasī |
sanmūlasya pramāṇatvaṁ sādhyasyāpi varaṁ śritam ||

na siddhamapyasanmūlamāśrayēṇa hi dūṣitam |
kathaṁ vēdagataiḥ śabdairmlēcchasthō ’rthaḥ pratīyatē ||

yēṣāṁ darśanamātrē ’pi vēda ēva na paṭhyatē |
saṁbhāṣā ’pi ca na mlēcchaiḥ sahāryāvartavāsinām ||


[p. 225]
tatra tēṣu prasiddhō ’rthaḥ kathamāryaiḥ pratīyatām |
ēvaṁ ca sati yasyāpi prasiddhirnōpalabhyatē ||

tasyāpi mlēcchadēśēṣu sarvēṣvanvēṣyatāṁ vrajēt |
tataśca nigamādīnāṁ na kaścidviṣayō bhavēt ||

anantamlēcchadēśāṁśca kaḥ sarvō ’nupalapsyatē |
ya ēva syādananviṣṭastatra śaṅkā prasajyatē ||

anantēṣu hi dēśēṣu kaḥ siddhaḥ kvēti gamyatām |
nigamādivaśāccādya dhātutō ’rthaḥ prakalpitaḥ ||

dvitrēṣvahaḥsu bādhyēta prayōgānmlēcchacōditāt |
mlēcchācārāpramāṇatvamatha tvadhyavasīyatē ||

āryāvartē tataḥ śakyā prasiddhyanvēṣaṇakriyā |
tasyāścālpēna kālēna sadasadbhāvanirṇayaḥ ||

tataśca nigamādīnāṁ sujñātaḥ svārthagōcaraḥ |
tasmāttadarthavattvāya mlēcchācārāpramāṇatā ||

dharmē cānādarāttēṣāṁ bhraśyētārthō ’pi śabdavat |
na cāsti saṁskr̥taḥ śabdaḥ kaścinmlēcchāpabhāṣaṇēṁ ||

saṁskr̥tapratirūpā hi tadbhāṣārthāntarē sthitā |
na cāvācakarūpāṇāṁ vācakatvaṁ kathaṁcana ||

āryāśca mlēcchabhāṣābhyaḥ kalpyantaḥ svakaṁ padam |
padāntarākṣarōpētaṁ kalpayanti kadācana ||

nyūnākṣaraṁ kadāciñca prakṣipantyadhikākṣaram |

tadyathādrāviḍādibhāṣāyāmēva tāvadvayañjanāntabhāṣāpadēṣu svarāntavibhaktistrīpratyayādikalpanābhiḥ svabhāṣānurūpānarthānpratipadyamānā dr̥śyantē | tadyathaudanaṁ cōrityuktē cōrapadavācyaṁ kalpayantiṁ panthānamatarityuktē ’tara iti kalpayitvāhuḥ | satyaṁ dustaratvādatara
[p. 226]
ēva panthā iti | tathā pāpaśabdaṁ pakārāntaṁ sarpavacanamakārāntaṁ kalpayitvā satyaṁ pāpa ēvāsāviti vadanti | ēvaṁ mālaśabdaṁ strīvacanaṁ mālēti kalpayitvā satyamityāhuḥ | vairśabdaṁ ca rēphāntēmudaravacanaṁ vairiśabdēna pratyāmnāyaṁ vadanti | satyaṁ sarvasya kṣudhitasyākāryē pravartanādudaraṁ vairikāryē pravartata iti | tadyadā drāviḍādibhāṣāyāmīdr̥śī svacchandakalpanā tadā pārasībarbarayavanaraumakādibhāṣāsu kiṁ vikalpya kiṁ pratipatsyanta iti na vidmaḥ |

tasmānmlēcchaprasiddhaṁ yatpadamāryairvikalpyatē |
na kaścittatra viśvāsō yuktaḥ padapadārthayōḥ ||

niruktavyākriyādvārā yastvarthaḥ parigamyatē |
pikanēmādiśabdānāṁ sa ēvārthō bhaviṣyati || iti prāptam |

ēvaṁ prāptē vadāmō ’tra padaṁ nipuṇadr̥ṣṭibhiḥ |
vijñāyētāvinaṣṭaṁ yattattadarthaṁ bhaviṣyati ||

dēśabhāṣāpabhraṁśapadāni hi viplutibhūyiṣṭhāni na śakyantē vivēktum |

yattu vēdatadaṅgēṣu padaṁ dr̥ṣṭamaviplutam |
mlēcchabhāṣāsu tadrūpamarthē kvacana cōditam ||

tattathaiva pratīyēta pramāṇēnāvirōdhataḥ |
pikanēmādi taddhayēvaṁ nipuṇairavadhāritam ||

cōditaṁ hyupadiṣṭaṁ vā prayuktaṁ vā kriyāgatam |
mlēcchairavadhr̥taṁ paścādāryairdvaibhāṣikaiḥ kvacit ||

tādr̥śaṁ tu pratīyēta prāmāṇyēnēti niścitam |
na taddharmapramāṇēna vēdākhyēna virudhyatē ||

api ca﻿—

padārthapadasaṁbandhajñānāpēkṣapravartanāt |
prasiddhiryatra tatrasthā vākyārthāyānugamyatē ||

pikādiśabdavācyaṁ vā mlēcchairyadavadhāritam |
avirōdhātpramāṇēna tadvidyāvēdanōditam ||


[p. 227]
cōditaṁ vā pramāṇēna vēdēnētyasya saṁgatiḥ |
āryaiḥ sahāviruddhatvāt tasya tairapyapēkṣaṇāt ||

yathaiva klōmādayaḥ paśvavayavā vēdē cōditāḥ santō ’dhvaryvādibhiḥ svayamajñāyamānārthatvādyē nityaṁ prāṇivadhābhiyuktāstēbhya ēvāvadhārya viniyujyantē | yathā ca niṣādēṣṭyāṁ kūṭaṁ dakṣiṇēti vihitē ya ēvaitēna vyavaharanti tēmya ēvārthatattvaṁ jñātvā dīyatē | tathēha pikanēmatāmarasādicōditaṁ sadvēdādāryāvartanivāṁsibhyaścāpratīyamānaṁ mlēcchēbhyō ’pi pratīyēta lōkāvagamyanityaśabdārthābhyupagamāvirōdhāt svēnaiva pramāṇēna pratīyētēti | yattu śāstrabalīyastvādētadagrahaṇamiti | tanna | avirōdhē durbalasyāpi grāhyatvādyadēvātyantaṁ pramāṇābhāsamēva mr̥gatr̥ṣṇājñānavadbhavati tatsarvadaiva parihartavyaṁ, yatpunarbalavadvirōdhāpēkṣamapramāṇaṁ bhavati tadvirōdhābhāvātpramāṇamēvētyavadhāraṇīyam | na caivamādi virudhyatē | viparītārthaprasiddhayantarābhāvāt | ata ēva vaidikavākyārthasvaviṣayaprayuktapadārthamātrābhiyuktatarāryaprasiddhibalīyastvāśrayaṇam |

prasiddhau vidyamānāyāṁ tadbalīyastvamiṣyatē |
asatyāṁ tu balīyastvaṁ vandhyāsutabalōpamam ||

aṣṭakādiṣu hyadr̥ṣṭārthēṣu samūlakēṣu smaryamāṇēṣu gavādipadasvarūpatadarthajñānēṣu ca satyamāryāṇāmāptataratvābhiyuktātaratvē vidyētē | pikādiṣu tvāryabalēnaivāvagatasvarūpamātravācakatvēṣu vācyaviśēṣajñānarahitatvēnāryēṣu nirvyāpārībhūtēṣu padavaddr̥ṣṭārthapratipattyarthānādiśabdaprayōgalabdhasaṁbandhaprasiddhimlēcchaprayōgēbhyō ’rthanirṇayē sati na kiṁcidviruddhamākāṅkṣitapadārthajñānaṁ ca sētsyati | nigamaniruktavyākaraṇairapi na caivamādīnāmarthāntaraṁ kiṁcidudātdr̥taṁ, yatprāpya kr̥tārthāḥ santa itarēṣāṁ prasiddhiṁ parityajēma |

kālpanikyāḥ prasiddhēśca yā kḷptā sā balīyasī
tasyāṁ satyāṁ hi nātmānamitarā labdhumarhati |

āśrayāṇāṁ ca daurbalyaṁ dharmaṁ prati nirūpitam |
dr̥ṣṭārthavyavahārēṣu kr̥ṣyādāviva tulyatām ||

tasmādyathaiva sēvādau gr̥hādiṣu ca kauśalam |
mlēcchānāmadhikaṁ tadvadabhidhēyārthanirṇayē ||

śabdasvarūpaṁ tāvattēnābhiyuktatvācciravinaṣṭāvinaṣṭatvēna na viviñcīran | yastu katha
[p. 228]
mapyavinaṣṭa ēva śabdastēṣāmapi prayōgaviṣayamāpannastasya cāryavadēvānādivr̥ddhavyavahāraparamparayā ’rthaṁ jānanti tatkiṁ tēṣāṁ nirākartuṁ śakyatē |

patrōrṇavārabāṇādiyacca taddēśasaṁbhavam |
tairēvākathitaṁ nāma tacca kō vēdituṁ kṣamaḥ ||

tasmānna tēṣāṁ vyavahāraprasiddhau daurbalyam |

niruktādēśca siddhē ’rthē tannimittādimātrakē |
vyāpārō na ca pūrvardhapratipattau svarūpataḥ ||

niruktē na tāvallōkavyavahāraprasiddhānyēva padāni tadgatakriyānimittaśabdaprayōgabhāktvēna nirucyatē | vyākaraṇēnāpi prasiddhārthānāmēvāvinaṣṭasvarūpānvākhyānamātraṁ kriyatē tatra prāsaṅgikamēva kiyadapyarthanirūpaṇam | tāni svaviṣayādanyatra durbalānāmapi na bādhakāni |

yasya cānviṣyamāṇā ’pi prasiddhirna bhaviṣyati |
kāmaṁ pradarśitadvārā tatra kalpyāśrayiṣyatē ||

vikṣiptā bahurūpā ca yā saṁdēhapradāyinī |
ananyōpāyatāmātrē kvacidēva grahīṣyatē ||

na cārthapratyayānaṅganiruktādyapyanarthakam |
ṣaḍaṅgavēdavijñānapūrvakarmakriyāphalāt ||

yathā mahābhāratanirvacanānvākhyānē dvaiṣāyanēnōktam |

mahattvādbhāratatvācca mahābhāratamucyatē |
niruktamasya yō vēda sarvapāpaiḥ pramucyatē ||

ityēvaṁ niruktavyākaraṇādyaṅgānugr̥hītavēdādhyayanajanitakarmāvabōdhapūrvakānuṣṭhānāyattatvāt svargādisiddhyarthāpūrvasiddhēravyutpannarūpē ca jñātē ’pi niruktāvagatadhātvarthapūrvakanāmārthajñāna
[p. 229]
dvāravākyārthapratipattipūrvakānuṣṭhānādēvādr̥ṣṭasiddhiriti mlēcchasiddhapikādyarthagrahaṇē ’pi niruktādīnāmarthavattā siddhēti || 10 ||


iti pikanēmādhikaraṇam || 5 ||

[p. 229]
kalpasūtrāṇyudāhr̥tya saṁpratyētadvicāryatē |
kimētēṣāṁ svatantrāṇāṁ prāmāṇyaṁ vēdavadbhavēt ||

kiṁ vā vēdatvamēvaiṣāṁ mantrabrāhmaṇavanmatam |
vaidikārthaprabandhāddhi naitēṣāṁ smr̥titulyatā ||

āha | kē punaḥ kalpāḥ kāni sūtrāṇīti | ucyatē |

siddharūpaḥ prayōgō yaiḥ karmaṇāmanugamyatē ||

tē kalpā lakṣaṇārthāni sūtrāṇīti pracakṣatē |
kalpanāddhi prayōgāṇāṁ kalpō ’nuṣṭhānasādhanam ||

sūtraṁ tu sūcanāttēṣāṁ svayaṁ kalpyaprayōgakam |
kalpāḥ paṭhitasiddhā hi prayōgāṇāṁ pratikratu ||

baudhāyanīyavārāhamāśakādiprabandhavat |
svasaṁjñāparibhāṣābhiryadutsargāpavādanam ||

hētudr̥ṣṭāntavatsūtraṁ tallakṣyavyāpi lakṣaṇam |
āśvalāyanakaṁ sūtraṁ baijāvāpikr̥taṁ tathā ||

drāhyāyaṇīyalāṭīyakātyāyanakr̥tāni ca |

tatra sakalapratyakṣavadapratipādyakratuprayōgōpanibandhanādantarhitaviprakīrṇānumēyaprāyaśrutimūlasmr̥tibandhanēbhyō mahānēva kalpasūtrāṇāṁ viśēṣō ’stīti na tattadgatanyāyaṁ vyavasthāpya prāmāṇyāni vijñāyantē |

aprāmāṇyaṁ smr̥tīnāṁ ca yadaśabdatayōditam |
pūrvapakṣē na tadvaktuṁ kalpasūtrēṣu śakyatē ||

pratyakṣavēdaśabdatvāttaduktā nāpaśabdatā |

na hyatyantānr̥taṁ vaktuṁ śakyatē pūrvapakṣiṇā |

smr̥tyadhikaraṇē cāpramāṇatvaṁ mūlānupapattyā pūrvapakṣē ’bhidhāya siddhāntē ’numitaśrutimūlatvēna prāmāṇyaṁ sthāpitam | ētāni ca na tatrōdāhr̥tāni pūrvapakṣahētvasaṁbhavāt | na caiṣā
[p. 230]
miha prāmāṇyapratipādanam | atiriktaprāmāṇyāpavādapratipādanārhatvādadhikaraṇasya |

yadvā bhavatu nāmaiṣāṁ tasminnapi vicāraṇā |
tēṣāṁ cātrāpi sarvēṣāmiti prāmāṇyavāraṇā ||

yadi dharmaṁ prati smr̥tīnāṁ prāmāṇyamabhyupagamyatē | tathā sati |

tāsāmapi hi vēdatvē tairvā tulyapramāṇatā |
svātantryācchakyatē vaktuṁ na tu mūlānumānataḥ ||

yadvā prayōgaśāstratvamaṅgānāmabhidhīyatē |
vēdatvaṁ vā ṣaḍaṅgē ’pi vēdatvasmr̥tirasti hi ||

‘mantrabrāhmaṇayōrvēda iti nāmadhēyaṁ ṣaḍaṅgamēkē’ ityaṅgānyapi vēdaśabdavācyāni smaryantē |

tasmāttānyapi vēdāṁ vā pramāṇāni svatō ’tha vā |
pratibhāntīti kartavyamanyathā pratipādanam ||

yadvā śākyādiśāstrāṇāṁ smr̥tiśāstratvavāraṇāt |
vēdaśākhāsamānatvamāśaṅkyēha nivāryatē ||

śākyādayō ’pi hyēvaṁ vadantyēva | yathā ‘utpādādvā tathāgatānāmanutpādādvā sthitaivēṣāṁ dharmanityatā’ iti |

tataśca vēdavannityāstē ’pi cēdāgamā matāḥ |
cōdanālakṣaṇō dharmastaduktō ’pi prasajyatē ||

kāmaṁ na praviśēdgrāmaṁ vāritō daṇḍapāṇibhiḥ |
spaṣṭaṁ mahāpathēnaiva saṁprati pravivikṣati ||

ēvamētāni catvāryapi vicārasthānānyēkamārgapatitāni kalpasūtravicārēṇaiva gataprāyāṇi bhaviṣyantīti manvānēna tadupanyāsamātramēva kriyatē |

kā gatiḥ kalpasūtrāṇāmityasmin saṁśayē sati |
prayōgaśāstrātāṁ tāvat prāha sma tyaktasaṁśayam ||

vēdatvaṁ kalpasūtrāṇāṁ na mōktavyaṁ manāgapi |
yadi vā vēdatulyatvaṁ svatantrāṇāṁ pratīyatām ||

vēdēnaivābhyanujñātā dharmē tēṣāṁ pramāṇatā |
vēdatvamēva vā siddhaṁ saṁvādādipramāṇakam ||

nanu ca pauruṣēyatvādēṣāmētadubhayamapyanupapannam |

naitēṣāṁ pauruṣēyatvaṁ bhaviṣyati hi vēdavat |
māśakādisamākhyā hi prōktatvātkāṭhakādivat ||


[p. 231]
yathaiva kaṭhādiprōktāḥ śākhāḥ kāṭhakādisamākhyayā ’bhidhīyanta ityakr̥trimāḥ sthāpitāstathaiva vēdasamāmnātamaśakādisamākhyātagranthaniyatā ’pi pratyētavyā | yathā sāmasūktānāmidamasyārṣamidamasyēti satyāmapi tannimittāyāṁ samākhyāyāṁ na nityatvapratighātaḥ | ēvaṁ prakhyātarṣiprakalpasūtragranthānāmapi | tathā hi﻿—

na tāvadanr̥ṣiḥ kaścitsmaryatē kalpasūtrakr̥t |
kartr̥tvaṁ yadr̥ṣīṇāṁ tu tatsarvaṁ mantrakr̥tsamam ||

yathāśaiśavaṁ bhavati śiśurvā aṅgirasō mantrakr̥tāṁ mantrakr̥dāsīdityatra mantrakr̥cchabdaḥ prayōktari prayukta ēvaṁ tasya tasya kalpasya sūtrasya vā prayōktārastatkāritvēna vyapadēkṣyantē | brahmayajñavidhānē ca ‘ēvaṁ vidvān svādhyāyamadhīyīta’ ityuktvā tatprapañcē ‘yadr̥cō ’dhītē yadyajūṁṣi yatsāmāni yadbrāhmaṇāni yaditihāsapurāṇāni yatkalpān’ iti tajjapyamānatvēna vidhānādārṣatvamēva vijñāyatē | puruṣakr̥tānāṁ japanimittadharmahētutvēna nityavidhiviṣayatvāsaṁbhavāt | aruṇaparāśaraśākhābrāhmaṇasya ca kalparūpatvātsarvayājñikaiśca svaśākhādhītavyatiriktakalpasūtrakārōpanyastapakṣatulyabalatvādhyavasānātkalvajamantrāṇāṁ cētarasamāmnāyādhītavatkratuviniyōgāśrayaṇāt tulyatvam |

ārṣēyavacanaṁ nityaparyāyatvēna gamyatē |
ārṣēyatvaprasiddhiśca kalpasūtrēṣvavasthitā ||

lāṭadrāhyāyaṇasūtrakārābhyāmapi ca dr̥ḍhakalpaprāmāṇyāpēkṣayēdaṁ māśakamapēkṣya ‘tatpratyakṣavihitaṁ cārṣakalpēna tatrānumānaṁ na vidyatē’ iti brāhmaṇavihitādapyārṣakalpavihitagarīyastvamaṅgīkr̥tyōktam | kātyāyanēna ca kr̥tākṣaṇasūtrapraṇayanaprakramē ’bhihitaṁ yajñaviṣayabrāhmaṇagatastōtravidhivākyaśēṣē yathā māśakaṁ tatprāmāṇyātkariṣyatē na tannirapēkṣaśuddhabrāhmaṇaprāmāṇyāditi | tathā ca prāyaṇīyāgniṣṭōmasāmni yajñāyajñīyēna saha vaikalpikaṁ jarābōdhīyamagniṣṭōmasāma kāryamiti pañcaviṁśabrāhmaṇē ’bhihitamapi māśakānuvr̥ttyā kātyāyanēnārbhavīyagāyatratr̥tīyatvēna jarāsāditi lakṣitam | ārbhavīyagāyatrīgatagāyatrānantarasāmnō hi tēna samiti saṁjñā kr̥tā | tasmācca paratvēna padaikadēśaprayōgēṇa jarābōdhīyamuktaṁ dēśabdēna ca jyautiṣṭōmikāgriṣṭōmasāmasaṁjñābhūtēna yajñāyajñīyamēvāgniṣṭōmasāmatvēna niyatam | yadi ca kalpādbrahmaṇamatiriktaṁ kātyāyanō ’maṁsyata tataḥ pratyakṣabrāhmaṇadr̥ṣṭaṁ vikalpamēvāvakṣyat |

bahuvēdagatanyāyavivēkajñō yadabravīt |
kātyāyanō na tadvācyamanyāyyamiti mādr̥śaiḥ ||


[p. 232]
ācāryavacanānāṁ ca prāmāṇyaṁ śrūyatē śrutau |
aṅgānāṁ ca praṇētāra ācāryā r̥ṣayō matāḥ ||

yathā ca sarvaśākhānāṁ saṁvādāttulyakalpatā |
tathaiva kalpasūtrāṇāmiti prāmāṇyatulyatā ||

yānyapyapratyayitapuruṣavacanāni pramāṇāntarasaṁgatārthāni bhavanti tānyapi satyatvēnāvadhāryantē kimaṅga punaḥ satyavācāṁ vacanāni |

satyavācāṁ ca vākyāni vaidikaiḥ saṁgatāni ca |
jñātasatyāni tānyēvaṁ kō ’nyathā kalpayiṣyati ||

api ca﻿—

vēdādr̥tē ’pi kurvanti kalpaiḥ karmāṇi yājñikāḥ |
na tu kalpairvinā kēcinmantrabrāhmaṇamātrakāt ||

tulyaṁ ca sāṁpradāyikaṁ svādhyāyādhyayanavidhivacanaṁ prāgdarśitaṁ kalpagrahaṇāt |

atha vā saṁpradātṝṇāmadhyētṝṇāṁ ca yādr̥śaḥ |
mantrabrāhmaṇayōryatnaḥ kalpasūtrēṣu tādr̥śaḥ ||

anuyōgēṣu vēdānāṁ ghaṭikāmārgavr̥ttiṣu |
na kalpasūtrahīnānāṁ labhyatē kr̥tsnavēdatā ||

tasmātkarmaprayōgāṇāṁ śāstramētadatisphuṭam |
vēdō vā vēdatulyaṁ vā kalpasūtrādyasaṁśayam ||

ētēna dharmastrāṇāmaṅgānāṁ cāpi vēdatā |
tattulyatā ’pi vā vācyā sarvēṣāṁ sarvahētubhiḥ ||

dharmaśāstrapadaṁ yēṣu sarvakālaṁ prayujyatē |
prayōgaśāstratāṁ tēṣāṁ vēdajñaḥ kō hariṣyati ||

api cāṅgāni vēdāśca dharmaśāstraṁ ca tulyavat |
vidyāsthānāni gaṇyantē sarvadā vēdavādibhiḥ ||


[p. 233]
kiṁca﻿—

karmaṇāṁ brāhmaṇōktānāṁ yathā mantrāḥ prakāśakāḥ |
aṣṭakāpārvaṇādīnāṁ dr̥śyantē tē tathaiva hi ||

tathā ’vakīrṇiyāgādi kr̥cchracāndrāyaṇādi vā |
vēdamantraprakāśyaṁ satsvayaṁ kathamavaidikam ||

siddhavahniśikhatvādi yacca mantrairanūdyatē |
caulōpanayanaprāptaṁ tatsyātkathamavaidikam ||

ēvaṁ ca vēdamūlatvaṁ kimēṣāmanumīyatē |
saṁbhavatyēva vēdatvē nityatvē cāpi tatsamē ||

vēdaṁ hi kalpayitvaibhyaḥ punastasyāpi nityatā |
vaktavyaiva varaṁ tēna sā tēṣvēvāvadhāritā ||

siddhānāṁ nityataivaikā subōdhā vēdatā ’pi vā |
asaṁśayitavēdārthaviṣayatvātprakalpyatē ||

tasmādvarṣasahasrē ’pi yasya na jñāyatē ’vadhiḥ |
na tatkr̥takatāṁ labdhvā labhatē nityamūlatām ||

yānyēva dharmaśāstrāṇāṁ mūlavākyāni manyasē |
tānyēvaitāni paṭhyanta ityētatkalpitaṁ varam ||

manvādibhiravaśyaṁ ca svagranthapratipādanē |
tānyupanyasanīyāni śiṣyāṇāṁ vēdavādinām ||

tēna tānyēva tairēbhyaḥ saṁprattānīti gamyatē |
kē hi tēṣūpalabdhēṣu gr̥hṇīyuḥ pratikañcukān ||

yathā ca dharmaśāstrāṇāṁ nādyatvē pratikañcukāḥ |
grāhyāstathā purā ’pyāsanna vēdapratikañcukāḥ ||

saṁpradāyavināśāccēdbhītēstadasamarpaṇam |
manvādiṣvanumīyēta svagranthākaraṇaṁ tathā ||


[p. 234]
vēdavākyārpaṇaṁ yēṣāṁ khaṇḍaśō nābhisaṁmatam |
svagranthakaraṇaṁ tēṣāṁ vēdasthānē kathaṁ bhavēt ||

vēdādēva ca vijñātō vēdārthaḥ sādhayētphalam |
nānyasmātpuruṣagranthānmantrābhāsātsmr̥tō yathā ||

kr̥tā manvādibhiryadvanna mantrapratikañcukāḥ |
na hyētēna smr̥taṁ karma sidhyatītyavadhāraṇāt ||

tathaiva tairna kartavyā brāhmaṇapratikañcukāḥ |
nāvēdavihitaṁ karma phalatīti hi niścitam ||

na caibhirbhinnadēśasthavēdavākyasamuccayaḥ |
kr̥ta ityavagantavyamīdr̥k granthāvadhāraṇāt ||

īdr̥gēvaṁ kramaścāyaṁ vēdagrantha itīdr̥śī |
yujyatē hi matiḥ kartuṁ na mūlāntarakalpanā ||

tēna prayōgaśāstratvaṁ tadaivāpatitaṁ balāt |
dharmaṁ pratyapramāṇatvaṁ yadaivaiṣāṁ na saṁmatam ||

cōdanālakṣaṇē dharmē pūrvamēvāvadhāritē |
avēdasya pramāṇatvaṁ brāhmaṇasyāpi nēṣyatē ||

tēnaiṣāṁ dharmaśāstrāṇāṁ na vā dharmōpayōgitā |
vēdatā vā ’bhyupētavyā gatirnāstyāntarālikī ||

vadanti dharmamētāni cōdanāṁ gamayanti ca |
aśakyamīdr̥śaṁ vaktuṁ yāvaduktapramāṇakaiḥ ||

uktamarthaṁ parityajya yadanuktaṁ pratīyatē |
anuktēna ca sō ’pyartha iti kiṁ nōpapadyatē ||

tasmāddharmaprayōgasya sākṣāduktasya tatsvayam |
pramāṇaṁ dharmaśāstraṁ syānna vēdavyavadhānavataḥ (?) ||

śākyādinirmitē dharmaśāstrābhāsē nirākr̥tē |
dharmaprayōgaśāstratvaṁ tasya vēdamihōcyatē ||

yēnaivākr̥takatvaṁ hi vēdasya pratipādyatē |
nyāyēna tēna śākyādigranthasyāpi bhaviṣyati ||


[p. 235]
bōdhakatvātpramāṇatvaṁ svatastasyāpi labhyatē |
na ca saṁdihyatē buddhirna viparyayatē kvacit ||

akartr̥katayā nāpi kartr̥dōṣēṇa duṣyati |
vēdavadbuddhavākyādi kartr̥smaraṇavarjanāt ||

buddhavākyasamākhyā ’pi pravaktr̥tvanibandhanā |
taddr̥ṣṭr̥tvanimittā vā kāṭhakāṅgirasādivat ||

yāvadēvōditaṁ kiṁcidvēdaprāmāṇyasiddhayē |
tatsarvaṁ buddhavākyanāmatidēśēna gamyatē ||

tēna prayōgaśāstratvaṁ yathā vēdasya saṁmatam |
tathaiva buddhaśāstrādērvaktuṁ mīmāṁsakō ’rhati || iti || 11 ||

ēvaṁ prāptē vadāmō ’tra tatrāsanniyamāditi |
asannibandhanaṁ hyētatpūrvōktaṁ sarvamīkṣyatē ||

ihaikā paramārthēna buddhirarthēṣu jāyatē |
anyā bhrāntirajātā ’pi tvanyā jātā ’pi duṣyati ||

parēṇa saha kēṣāṁcidvākōvākyāni jalpatām |
yuktayaḥ prātibhāsikyō jāyantē paravākyataḥ ||

svasaṁvēdyaṁ ca siddhāntamātmīyamapi jānatām |
chāyāṁ tathāpi rakṣantō jalpanti pratiśabdakaiḥ ||

yathā mīmāṁsakatrastāḥ śākyavaiśēṣikādayaḥ |
nitya ēvāgamō ’smākamityāhuḥ śūnyacētanam ||

pradvēṣādvēdapūrvatvamanicchantaḥ kathaṁcana |
tanmātrē ’pi ca bhūyiṣṭhāmicchantaḥ satyavāditām ||

bhūyasāṁ vēdabāhyatvādbuddhādivacasāmamī |
ahiṁsādyapyatatpūrvamityāhustarkamāninaḥ ||

tataśca pauruṣēyatvādaprāmāṇyamatīndriyē |
prāguktairvēdanityatvavāgābhāsairvimōhyatē ||


[p. 236]
yādr̥śatādr̥śamīmāṁsakairapyatīndriyaviṣayapuruṣavacanaprāmāṇyanirākaraṇādapauruṣēyatvādhyavasāyanirākr̥takāraṇadōṣāśaṅkanirapavādaprāmāṇyasiddhiṁ pratihantumaśakyāṁ manyamānā niruttarībhūtā bālānukaraṇavākyasadr̥śaiḥ svavākyairvyavalikhyamānahr̥dayāḥ santō ’pi prakṣīṇakuhētuvacanajālāḥ kanyāvaraṇārthāgatamūrkhavaragōtrapraśnōttaravat |

yadēva bhavatāṁ gōtraṁ tadasmākamapītivat |
āhuḥ svāgamanityatvaṁ paravākyānukāriṇaḥ ||

asmadīyamidaṁ vākyaṁ bhavatāmiti cōditāḥ |
jalpantyasmākamēvaitacchrutvā mīmāṁsakairhr̥tam ||

tyaktalajjaṁ bruvāṇō hi vācōyuktimanarthikām |
kurvan parātisaṁdhānamaśrāntaḥ kō ’vasīdati ||

tatra śākyaiḥ prasiddhā ’pi sarvakṣaṇikavāditā |
tyajyatē vēdasiddhāntājjalpadbhirnityamāgamam ||

dharmastēnōpadiṣṭō ’yamanityaṁ sarvasaṁskr̥tam |
kṣaṇikāḥ sarvasaṁskārā asthirāṇāṁ kutaḥ kriyā ||

buddhibōdhyaṁ trayādanyatsaṁskr̥tē kṣaṇikaṁ ca tat |

tathā śabdē ’pi buddhērniyamānnābhivyaktirdvēdhā ’pi dōṣādityēvamādibhiḥ sarvadā padārthasaṁbandhānityatvapratipādanāttadviparītamāgamanityatvamabhyupagamyamānaṁ lōkōpahāsāspadamātramēva bhavēt |

tathā hi﻿—

yastantūnanupādāya turīmātraparigrahāt |
paṭaṁ kartuṁ samīhēta sa hanyādvyōma muṣṭibhiḥ ||

yāvadāgamanityatvavēśmadārūpakalpitē |
hētvābhāsāgninirdagdhē tasmiṁstadvēśma duṣkaram ||

vyavahāranityatāśabdaśca kriyānityatvaparyāyaḥ tadyasya śabdārthasaṁbandhānāmanityatvaṁ tasya tadāśrayavyavahāranityatvaṁ kimādhāraṁ bhaviṣyatītyatiduḥsaṁpādam |

na ca śabdārthasaṁbandhakūṭasthatvamanicchatām |
nityatā vyavahārasya nirādhārā ’vakalpatē ||

śabdādiṣu vinaśyatsu vyavahāraḥ kva vartatām |
sthitaiṣāṁ dharmatētyētadarthaśūnyamatō vacaḥ ||

ēṣētyapi na nirdēṣṭuṁ śakyā kṣaṇavināśinī |
kimuta sthitayā sākaṁ ēṣētyasyaikavākyatā ||


[p. 237]
tēnānityaśabdavādināmāgamanityatvānupapattēratīndriyaviṣayasya ca vākyasya prayōgaśāstratvābhāvānnāsanniyamādityucyatē |

asādhuśabdabhūyiṣṭhāḥ śākyajaināgamādayaḥ |
asannibandhanatvācca śāstratvaṁ na pratīyatē ||

māgadhadākṣiṇātyatadapabhraṁśaprāyāsādhuśabdanibandhanā hi tē |mama vihi bhikkhavē kammavacca isī savē |tathā ukakhittē lōḍammi uvvē atthi kāraṇam | paḍaṇē ṇatthi kāraṇam |aṇubhavē kāraṇaṁ imē saṁkaḍādharmmā saṁbhavanti sakāraṇā akāraṇā viṇasanti | aṇupyattikāraṇamityēvamādayaḥ |

tataścāsatyaśabdēṣu kutastēṣvarthasatyatā |
dr̥ṣṭāpabhraṣṭarūpēṣu kathaṁ vā syādanāditā ||

vēdēṣu hi tāvadēva padavākyasaṁghātātmakatvādihētvābhāsaiḥ kr̥takatvabhrāntirbhavati |

yā tadbahiravasthānādvēdarūpaṁ na dr̥śyatē |
r̥ksāmādisvarūpē tu dr̥ṣṭē bhrāntirnivartatē ||

ādimātramapi śrutvā vēdānāṁ pauruṣēyatā |
na śakyā ’dhyavasātuṁ hi manāgapi sacētanaiḥ ||

dr̥ṣṭārthavyavahārēṣu vākyairlōkānusāribhiḥ |
padaiśca tadvidhairēva narāḥ kākhyāni kurvatē ||

prapāṭhakacatuḥṣaṣṭiniyatasvarakaiḥ padaiḥ |
lōkēṣvapyaśrutaprāyair̥gvēdaṁ kaḥ kariṣyati ||

agnimīḷē purōhitaṁ yajñasya dēvamr̥tvijam |
hōtāraṁ ratnadhātamamityētannr̥vacaḥ katham ||

kimālōcya kva vā dr̥ṣṭavā vōkpraticchandamīdr̥śam |
racayētpuruṣō vākyaṁ kiṁ cōddiśya prayōjanam ||

agnēḥ purōhitvaṁ ca kva dr̥ṣṭaṁ yēna kīrtyatē |
īḷēśabdaprayōgaśca kva dr̥ṣṭastōtragōcaraḥ ||

dēvatvaṁ cāsya yajñasya vihitaṁ kvōpalakṣitam |
vidhinaiva hi dēvatvaṁ pratikarmāvadhāryatē ||

na jātyā dēvatātvaṁ hi kvacidasti vyavasthitam |

[p. 238]
hōtr̥tvamapi yattasya dēvatāhvānahētukam ||

ratnadhāyitamatvaṁ ca tannarairjñāyatē katham |
avijñātaguṇānāṁ ca kalpatē stavanaṁ na tu ||

svatantrō vēda ēvaitatkēvalō vaktumarhati |
iṣē tvētyayamaṣyarthaḥ puruṣēṇōcyatāṁ katham ||

śākhācchēdōpayōgaśca puṁbhirutprēkṣyatāṁ kutaḥ |
ēvamūrjētyayaṁ mantraḥ kēna śākhānumārjanē ||

vaktuṁ śakyō niyōktuṁ vā buddhipūrvakakāriṇām |
vāyavaḥ sthētyayaṁ mantrō vatsāpākaraṇaṁ prati ||

ēkaśō viniyōktavya iti kaḥ kathayiṣyati |

vāyuśabdēna bahuvacanāntēna māturviyōjyamāna ēkaikō vatsō ’bhidhīyata iti naitadbuddhipūrvakāriṇā cintituṁ śakyam |

sāmavēdē yadōgnāīprabhr̥tīnāṁ prayujyatē |
rūpaṁ tatrāpi pauṁsnattvē nābhiprāyō ’sti kaścana ||

kō nāma buddhipūrvakārī puruṣō ’rthābhidhānaparāṇāmr̥gakṣarāṇāṁ lōkavyākaraṇādiṣvanavagata pūrvamagna ityasya padasyākāramōkārēṇa plutēna vikuryāt |

tathā vītaya ityasminnīkārasyāpi vikriyām |
taśabdasya ca tōśabdaṁ yēśabdasyāpi rūpatām ||

kō mūḍhō buddhipūrvō vā niyamātkalpayiṣyati |
tēna vēdasvatantratvaṁ rūpādēvāvagamyatē ||

kiṁcidēva tu tadvākyaṁ sadr̥śaṁ laukikēna yat |
tatrāpi cchāndasī mudrā dr̥śyatē sūkṣmadarśibhiḥ ||

ēvaṁ ca yadādhyētārō ’dhyāpayitāraḥ pārśvasthā vā vēdapadavākyatadartharūpāṇyālōcayanti tadā svasaṁvēdyamēvāpauruṣēyatvamadhyavasyanti |

tāvatā tu bāhyatārkikāṇāṁ pratītibhāvanā nōtpadyata iti tattatpratipādanakṣamavēdōtthāpitanyāyōpanibandhanānmīmāṁsakaiḥ kēvalaṁ yaśa ēva pītam |

śākyādigranthēṣu punaryadapi kiṁcitsādhuśabdābhiprāyēṇāvinaṣṭabuddhayā prayuktaṁ tatrāpi prajñaptivijñaptipaśyatātiṣṭhatādiprāyaprayōgātkiṁcidēvāviplutaṁ labhyatē |


[p. 239]
kimuta yāni prasiddhāpabhraṣṭadēśabhāṣābhyō ’pyapabhraṣṭatarāṇi bhikkhavē ityēvamādīni dvitīyābahuvacanasthānē hyēkārāntaṁ prākr̥taṁ padaṁ dr̥ṣṭaṁ na prathamābahuvacanē saṁbōdhanē ’pi | saṁskr̥taśabdasthānē ca kakāradvayasaṁyōgō ’nusvāralōpaḥ, r̥varṇākārāpattimātramēva prākr̥tāpabhraṁśēṣu dr̥ṣṭaṁ na ḍakārāpattirapi | sō ’yaṁ saṁskr̥tā dharmā ityasya sarvakālaṁ svayamēva pratiṣiddhō ’pi vināśaḥ kr̥ta ityasādhuśabdanibandhanatvādityantēna hētunā vēdatvākr̥takaśāstrāntaraśaṅkānivr̥ttiḥ | yāvāṁścākr̥takō vinaṣṭaḥ śabdarāśistasya vyākaraṇamēvaikamupalakṣaṇaṁ tadupalakṣitarūpāṇi ca |

vēdē yathōpalabhyantē naivaṁ śākyādibhāṣitē |
prayōganiyamābhāvādatō ’pyasya na śāstratā ||

asanniyamāditi ca vyākaraṇōktaniyamābhāvādityarthaḥ |

kṣaṇikatvanirākr̥tanityatvasiddhānityatvātyantāvidyamānagranthaniyamābhyupagamābhiprāyēṇa vā ’sanniyamādityuktam |

asatāṁ vā kṣaṇabhaṅgaśūnyavādānātmakatvādīnāmasaddhētubhirvā pratipādananiyamāttadēkakartr̥kadharmavacanānāmapyaprāmāṇyam |

kartr̥smaraṇadārḍhyācca naiṣāmakr̥tatā matā |
tēnākr̥takagamyē ’rthē svātantryānna pramāṇatā ||

ēvaṁ samastavēdāṅgadharmaśāstrēṣvapīdr̥śāt |
kartr̥smr̥tidr̥ḍhimnaḥ syānna svātantryēṇa śāstratā ||

anēna kalpasūtrāṇāṁ pratyākhyātā svatantratā |
kartr̥smr̥tyā dr̥ḍhaṁ jñātā tēṣāmapyasatāṁ kriyā ||

yēna nyāyēna vēdānāṁ sādhitā ’nāditā purā |
dr̥ḍhakartr̥smr̥tēstasya kalpasūtrēṣu bādhanam ||

yathaiva hi kalpasūtragranthānitarāṅgasmr̥tinibandhanāni cādhyētradhyāpayitāraḥ smaranti tathāśvalāyanabaudhāyanāpastambakātyāyaprabhr̥tīn granthakāratvēna |

tataśca prāgavasthāyāmasatāmēva bandhanāt |
kutaḥ prayōgaśāstratvaṁ vēdavadvēdataiva vā ||

na caiṣāṁ samākhyāmātrabalādēva kartr̥tvamucyatē | yēnākhyā pravacanādityuttaramucyatē puruṣaparamparayaiva hi smr̥tēṣu kartr̥ṣu samākhyā ’bhyuccayahētutvēna jñāyatē tathā ca kaṭhādicaraṇairanādibhiḥ prōcyamānānāmanādivēdaśākhānāmanādisamākhyāsaṁbhavō naivaṁ nityāvasthitamā
[p. 240]
śakādigōtracaraṇapravacananimittasamākhyōpapattiḥ | māśakabaudhāyanāpastambādiśabdā hyādimadēkadravyōpadēśina iti na tēbhyaḥ prakr̥tibhūtēbhyō ’nādigranthaviṣayasamākhyāvyutpādanasaṁbhavaḥ | ataśca māśakādisamākhyā ’pyavidyamānagranthaniyamanādēva pravr̥ttētyapi hētvarthayōjanā | vēdarūpaniyamāvidyamānatvāditi vā ’tra hētuvyākhyā |kāmaṁ tu vēdāṅgānītyanadhyāyaniyamābhāvāditi vā yōjyam | yattu bhāṣyakārēṇasvarābhāvādityaniyamārthaṁvyākhyānaṁ kr̥tam |

tanmantrēṣvapyavēdatvaṁ kalpādhītēṣu sādhayēt |
tathā gr̥hyōpadiṣṭēṣu cchāndōgyabrāhmaṇēṣu ca ||

brāhmaṇāni hi yānyaṣṭau sarahasyānyadhīyatē |
chandōgāstēṣu sarvēṣu na kaścinniyatasvaraḥ ||

tēna tēṣvapyavēdatvaṁ svarābhāvātprasajyatē |
tasmāduktasvasaṁvēdyarūpābhāvō ’trakāraṇam ||

svarō ’pi tvasti rūpāśē natvasāvēva kēvalaḥ || 12 ||

ataśca vākyaśēṣō ’pi tasminnēvōpayujyatē |
bahavō vākyaśēṣā hi yēṣāṁ lōkēṣvasaṁbhavaḥ ||

abuddhipūrvatāsiddhistēna vēdasya tairapi |

br̥haspatirvai dēvānāmudagāyadindrō vr̥tramahanatprajāpatirvapāmātmana udakhidat | gāvō vā ētatsatramāsata tāsāṁ daśasu māssu śr̥ṅgāṇyajāyantētyādayaḥ kathamiva buddhipūrvakāriṇā ’rthavādāḥ praṇīyēran |

nityatvē sati yēṣāṁ hi klēśēna vidhiyōjanā |
tān kr̥tvā ’dhyāpayan kartā susamatvaṁ vyajējjaḍaiḥ ||

na ca tādr̥śavākyaśēṣamudrā ’pi kalpasūtrādigranthēṣu kācidasti yadbalēnākr̥takatvamēṣāmavasīyēta |

vidhiśūnyatayā caiṣāṁ vihitākhyātarūpatā |
gamyatē na tvapūrvārthapratipādanaśaktatā ||


[p. 241]
vartamānāpadēśō ’pi tvarthavādaprarōcitaḥ |
vidhitvaṁ labhatē ’nyatra kalpasūtrēṣu nāsti saḥ ||

pañcamēna lakārēṇa vidhiryaśchandasi smr̥taḥ |
mantrabrāhmaṇabhinnatvātsō ’pyētēṣu na yujyatē ||

yadyapi ṣaḍaṅgamēka ityanēna kalpasūtrāṇāṁ vēdatvaṁ bhavēt |

tathāpi tarkavattēṣāṁ chandastvaṁ nōpapadyatē |
mantrabrāhmaṇayōrēva cchāndasā vidhayaḥ sthitāḥ ||

yathaiva‘vidhirvidhēyastarkaśca vēda’ ityētasmindarśanē sati samastavaidikatarkōpasaṁhārātmikā mīmāṁsā ’pi vēdaśabdavācyā bhavati natvamantrabrāhmaṇarūpatvācchandōnibandhanāni kāryāṇi labhatē tathā kalpasūtrāṇyapīti vidhiparyāyaprayōgaśāstratvābhāvaḥ |

itihāsapurāṇābhyāṁ sā tvanaikāntikī smr̥tā |
yā tvēṣāṁ brahmayajñē ’pi vidhānānnityatōditā ||

itihāsapurāṇāni kalpāniti hi sā śrutiḥ |
tasmātkr̥trimamapyatra vidyāsthānaṁ grahīpyatē ||

vēdārthōpasaṁhārasya kalpasūtrānapēkṣaiḥ kartumaśakyatvādavaśyaṁ ca yāvadvēdaṁ yāvatkarmaprayōgaṁ ca kriyamāṇairapi vidyāsthānāśūnyatārthaṁ kairapi kalpasūtrairbhavitavyam |

vēdārthakalpanātkalpō nityayaivākhyayōcyatē |
japē ca nityakartavyē nityamēva vidhīyatē ||

karmābhyāsābhisaṁdhānaṁ vidhyarthaścātra gamyatē |
sa cārthō nitya ēvēti nāpatēdgranthanityatā ||

yaḥ punarvēdasaṁvādaḥ sa tatpūrvatayēṣyatē |
tadarthānugamāccaiṣāṁ na svatantrapramāṇatā ||

vēdaśabdābhidhēyatvaṁ naiṣāmadhyētr̥ṣu sthitam |
ṣaḍaṅgamēka ityētanna ca siddhāntabhāṣitam ||

saṁvādatvānuvādatvamēkasyaikāntaniścitam |
aikāntikavidhitvācca brāhmaṇē tanna yujyatē ||

kalpādāvanuvādatvamāpannaṁ pariśēṣataḥ |
na ca śākhāntaranyāyastulyādhyētr̥kaṁtāvaśāt ||


[p. 242]
sarvaśākhāvidhitvaṁ hi siddhamadhyētr̥bhēdataḥ |
pratiśākhaṁ tu yē kalpāstadarthapratipādakāḥ ||

samānādhyētr̥katvāttē na kadācidvidhikṣamāḥ |
vivr̥ṇvantaśca dr̥śyantē hētubhirbrāhmaṇōtthitaiḥ ||

kalpakārāstatō ’pyēṣāṁ naiva brāhmaṇatulyatā |
anyārthairbrāhmaṇaiścānyāñjñāpayantyarthanirṇayān ||

tasmādapi svatantratvaṁ kalpānāṁ nōpapadyatē |
arthaikatvēna kēṣāṁcidakṣarāṇāṁ ca sāmyataḥ ||

sādr̥śyādbrāhmaṇabhrāntirjātaivamapanīyatē |
ācāryavacasāṁ yacca pramāṇatvaṁ śrutau śrutam ||

śrutisāmānyamātratvāttasyāpyanyārthatōditā |
vyācakṣāṇasya vēdārthānvēdāṁśca vadataḥ svayam ||

śiṣyānpratyāptabhāvātsyādācāryōktipramāṇatā |

ācāryaśabdasyārthō manvādibhirēvaṁ vyākhyātaḥ |

upanīya tu yaḥ śiṣyaṁ vēdamadhyāpayēddvijaḥ |
sāṅgaṁ ca sarahasyaṁ ca tamācāryaṁ pracakṣatē || iti |

vēdasaṁpradānakālē ca śiṣyāstadvacaḥsu kathaṁ nāma śraddadhīrannityēvamarthamācāryavacanaṁ pramāṇamityuktaṁ na kalpasūtrakāravacanaviṣayam |

na ca puṁvacanaṁ sarvaṁ satyatvēnāgamyatē |
vāgiha śrūṁyatē yasmātprāyādanr̥tavādinī ||

tathā ’nyatrāpyuktam | ‘tasmāddvayaṁ vācā vadati satyaṁ cānr̥taṁ ca pāppanā hyēṣā viddhēti' || 13 ||

vēdādēvānr̥tatvaṁ ca tadvācāmavagamyatē |
visaṁvādō hi bhūyiṣṭhastannyāyēna ca dr̥śyatē ||


[p. 243]
sarvatra ca prayuktatvādityanēna nidarśyatē |
saṁnidhānācca śāstrasya visaṁvādaḥ sphuṭaḥ sphuṭaḥ ||

tatra yadvr̥ttikārēṇōdāharaṇaṁ pārvaṇasthālīpākaviṣayagr̥hyakāravacanaśravaṇāddarśapūrṇamāsacarakakalpasūtrakāravacanādhyārōpēṇa dattaṁ tadatyantādhyārōpābhibhavābhiprāyaprayuktamityanādr̥tam | gr̥hyakāravacanaṁ hyētadakṣatahōmē tāvadāsāyamāhutēḥ prātarāhutirnāṁtyēti | āprātarāhutēḥ sāyamāhutirityataśca yathaivētadagnihōtraviṣayatvēna na kalpyatē tathaivaitadapiāpaurṇamāsyā amāvāsyā nātyēti | ā ’māvāsyāyāḥ paurṇamāsītyētadapi darśapūrṇamāsaviṣayaṁ na kalpanīyamiti | tasmādanyadudāhāryam || 14 ||


iti kalpasūtrādhikaraṇam || 6 ||
dēśadharmānudāhr̥tya saṁpratyētadvicāryatē ||

kiṁ vyavasthitamūlāstē kiṁ vaiṣāṁ sarvadharmatā |
vidhyarthapratiṣēdhārthāḥ kriyāvarjanacihnitāḥ ||

iha sarva udāhāryā vicāryāśca vibhāgaśaḥ |
prācyā yānanutiṣṭhanti varjayanti ca sādhavaḥ ||

tēṣāmēvōpadiṣṭāstē sarvēṣāṁ vēti cintyatē |
ēvaṁ yē dākṣiṇātyānāṁ pratīcyānāṁ ca kēcana ||

udīcyānāṁ tathācārā vicāryāḥ sarva ēva tē |
ādyaṁ sūtradvayaṁ yāvadidamapyatra cintyatām ||

gr̥hyagautama sūtrādivyavasthāsarvagāmitē ||

purāṇamānavētihāsavyatiriktagautamavasiṣṭhaśaṅkhalikhitahārītāpastambabaudhāyanādipraṇīta
[p. 244]
dharmaśāstrāṇāṁ gr̥hyagranthānāṁ ca prātiśākhyalakṣaṇavatpraticaraṇaṁ pāṭhavyavasthōpalabhyatē | tadyathā gautamīyagōbhilīyē chandōgairēva ca parigr̥hītē | vāsiṣṭhaṁ bahvr̥cairēva śaṅkhalikhitōktaṁ ca vājasanēyibhiḥ | āpastambīyabaudhāyanīyē taittirīyairēva pratipannē ityēvaṁ tatra tatra gr̥hyavyavasthābhyupagamādi darśayitvā vicārayitavyam | kiṁ tāni tēṣāmēva pramāṇānyuta sarvāṇi sarvēṣāmiti |

kiṁ tāvatpratipattavyaṁ vyavasthaivēti pāṭhataḥ |
na hyanyatra sthitālliṅgālliṅgyanyatrānumīyatē ||

anumīyatē ’nēnētyanumānaṁ liṅgamēvōcyatē |

tacca vyavasthitaṁ dr̥ṣṭavā liṅgī tatraiva gamyatām |
vidhirvā pratiṣēdhō vā na hi sō ’nyatra liṅgayatē ||

tatra granthātmakādācārātmakādvā liṅgalliṅginau vidhipratiṣēdhāvanumīyamānau tadviṣayāvēvānumātuṁ śakyētē nānyagatau | kutaḥ﻿—

anyavēśmasthitāddhūmānna vēśmāntaramagnimat |
pramīyatē na cādr̥ṣṭadhūmairiti hi niścitam ||

yathōpanayanaṁ yēṣāmādhānaṁ ca vidhīyatē |
tēṣāmēvāgnihōtrādividhirapyavagamyatē ||

yathā ca jātitadbhēdakuladharmā vyavasthitāḥ |
tathaiva dēśadharmādivyavasthā ’pi bhaviṣyati ||

yadi syātsarvagāmitvaṁ vidhānapratiṣēdhayōḥ |
ācārō ’pi tathaiva syādvyavasthāhētvasaṁbhavāt ||

sarvaviṣayaśāstrapraṇītō hyācāraḥ sarvadēśagataśaktimatpuruṣairagnihōtravadēvānuṣṭhīyēta |

yastu taṁ viniyōgēna kurutē tadvyavasthitam |
tēna nūnaṁ śrutiḥ kā ’pi tēṣāmēvaṁ vidhāyikā ||

anyathānupapattyā ca śrutiratra pratīyatē |
tanmātrānupapattyā ca sā tatraivāvadhāryatē ||

yasmādayaṁ dēśācārō ’yaṁ vā gr̥hyādigranthō ’nyathā nōpapadyatē yadi śrutimūlakatvaṁ nāstītyanayōpapattyā mūlakalpanā tasmādvyavasthitaviṣayaiva sā ’dhyavasātavyā | tathā cōktam | yadi ca hēturavatiṣṭhēta nirdēśāditi |


[p. 245]
yadyannakaraṇaṁ hētuḥ śūrpahōmē vidhīyatē |
tanmātragatamēvāsau dr̥ṣṭāntamapi kalpayēt ||

yadannakaraṇaṁ śūrpaṁ tēna tēnaiva hūyatē |
tataścātiprasaṅgaḥ syānna darvipiṭharādiṣu ||

ēṁva vyavasthitān dr̥ṣṭavā dēśācārān samaṁtataḥ |
tanmātraviṣayā yuktā tanmūlaśrutikalpanā ||

anumānavyasthānāddēśādiniyamādataḥ |
tatsaṁyuktaṁ pramāṇaṁ syādyadvākyamanumīyatē || 15 ||

api vā sarvadharmaḥ syādityatrōttaramucyatē |
tannyāyatvādvidhānasyaśaktamātrādhikāriṇaḥ ||

iha smr̥tīrācārāṁścōpalabhya mūlaśrutiṣvanumīyamānāsu kāraṇānuvidhāyikāryanyāyēnāvaśyamupalabhyamānakāryānurūpakāraṇānumānairbhavitavyamiti bhāvanānāmaviśēṣavyavacchinnayāgadānahōmōpavāsādidhātvarthaviśēṣasvargādiphalakārakētikartavyatākdhiyastāvadanumātavyāḥ | ēvaṁ varjanīyēṣvapi dēhēndriyamanōdvāravyavahārēṣu pratiṣēdhyakriyākārakaṁ narakādyaniṣṭaphalapratiṣēdhakaśabdānumānamavaśyaṁbhāvi tāvatā ca yōgyatvamātra viṣayatvānna digdēśaparicchinnakartr̥viśēṣādhikāraniyatapratipattilābhaḥ | kutaḥ﻿—

tridhaiva jñāyatē kartā viśēṣēṇa pratikriyam |
yōgyatvāpratiṣiddhatvaviśēṣōpapadānvayaiḥ ||

tadiha vihitānuṣṭhānayōgyatā tāvatsamastāryāvartanivāsivarṇāśramāṇāmandhabadhirajaḍabhūkādivarjamaviśiṣṭā | varjanīyayōgyatvamapi yathōpalabhyamānaṁ dvitricaturvarṇāśramamātrasaṁbaddhaṁ vā tadamyadhikadarśanānumitasamastamlēcchādiviṣayaṁ vā vijñāyatē |

na tvatrōpapadaṁ kiṁcidyathācārānusāri yat |
anumīyēta dēśasthadr̥ṣṭakartr̥viśēṣaṇam ||

yē ’pi ca pratiṣidhyērandēśāntaranivāsinaḥ |
tadvācyapi padaṁ kiṁcidanumātuṁ na śakyatē ||

yōgyatvēnāviśēṣapravr̥ttō ’pyadhikāraḥ kēnacitkartr̥viśēṣaṇapadēna rājā rājasūyēna
[p. 246]
vaiśyō vaiśyastōmēnētyādivadviśēṣyēta na cātra dr̥śyamānācaritr̥vāci kiṁcidēkamēnēkaṁ saṁbhāvayituṁ śakyam || kutaḥ﻿—

sarvaṁ nāmapadaṁ tāvadvayaktyākr̥tinibandhanam |
yadyadēvānumīyēta naikārthamapi tadbhavēt ||

na tāvatprācyatvadākṣiṇātyatvādijātiḥ pratīcyōdīcyādivyaktivyāvr̥ttā sarvaprācyādivyaktiṣvanugatā kācidupapadyatē | yadvacanamupapadaṁ hōlākādyadhikāraṁ viśiṁṣyāt | yāstu manuṣyatvabrāhmaṇatvādijātayastēṣu vidyantē tāḥ sarvadēśavāsivyaktiṣvaviśiṣṭā iti nācārānurūpaviśēṣaṇasamarthatvēna jñāyantē |

vyaktivāci tu yannāma tadēkatraiva vartatē |
dēvadattādivattēna na sidhyēt kartranēkatā ||

na hyanantabhēdānāṁ prācyādipuruṣavyaktīnāṁ vyastasamastānāṁ saṁbandhānubhavāsaṁbhavādēkamabhidhānamavakalpatē | ētēna guṇakriyājātiviśiṣṭapuruṣavyaktivacanatvaṁ pratyuktam | na hi kāścidapi guṇakriyājātivyaktayaḥ pratidēśavyavasthitapuruṣavyaktyupalakṣaṇayōgyāḥ saṁbhāvyantē | sarvatra tatrāpi vyāvr̥ttyaviśēṣāt |

vyaktyākr̥tivinirmuktaḥ padārthō na ca vidyatē |
yamāśritya pravr̥ttaṁ syādadhikāriviśēṣaṇam ||

ētadēva pratipādayan bhāṣyakāra āha | śaktamātrapuruṣādhikārapravr̥ttavidhānaviśēṣaṇaṁ yēnōpapadēnānumīyamānēna kriyatēna tasyākr̥tivacanatā nyāyyā na vyaktivacanatēti | na hyētē hōlādyācārāḥ kāṁcidākr̥timanuvidhīyantē na vyaktiṁ na hi yāvatsu puruṣēṣvētē ’vasthitāstāvatāmēkēnāpi vyapadēśēnōpasaṁgrahaḥ saṁbhavati | kēṣāṁcittasyākr̥tivacanatā nyāyyā na vyaktivacanatēti granthastēṣāmabhiprāyaḥ yathaiva‘jātiṁ tu bādarāyaṇō ’viśēṣāt’ iti sūtrakāraḥ svargakāmapadaṁ yaugikamapyuddiśyamānapuṁstvaviśēṣaṇāsaṁbhavātphalārthimātramanuṣyajātiviṣayōpapattēśca sāmarthyākṣiptajātimātrādhikāraṁ vakṣyati


[p. 247]
tathēhāpi phalārthitvakartr̥śaktyāvabōdhanāt |
dēśadharmēṣu sarvēṣu narajātēradhikriyā ||

kaścitpunarākhyātaśabdārthamupavarṇayannimaṁ granthapāṭhaṁ dūṣayitvā pūrvamēva samarthayamānaḥ sūtragatayāvacchrutavidhānaśabdajanitabhrāntirvidhibhāvanayōśca bhēdamapaśyannubhayasvarūpanirūpaṇaparyanuyōgatrāsādbhāvārthādhikaraṇasiddhāntaṁ vināśayannēvamāha bhāva iti vā ’nākhyēyaḥ svadharmēṇānyadataḥ śabdajñānātkārakavaditi |

tēna yaḥ kaścidākhyātapratyayārthatattvaṁ jijñāsamānaḥ pr̥cchati kaḥ punarayaṁ bhāvō bhāvanā cēti taṁ pratyananyaśabdākhyēyatvāt kēvalapratyayaprayōgadarśanābhāvācca sarvadhātvarthasāmānyavacanakarōtiparaliṅādyuccāraṇamātrēṇaivōttaraṁ dāsyatē kuryācchabda ityarthaḥ, sarvaścākhyāyamānō ’rtha ākr̥tirūpēṇa vākhyāyēta vyaktyākr̥tigōcarātikrāntiśca kilākhyātaśabdēnōpāyarahitatvādanākhyēyō ’syārtha iti | tadēva kilānēnāpi granthēnōktaṁ bhāṣyakārēṇa |na tasyākr̥tivacanatā nyāyyā na vyaktivacanatēti | vidhānaśabdō hi sūtrē pūrvaṁ prakr̥tastamēva tacchabdēna nirdiśya vyaktyākr̥tivacanatvādapanayati |

kuryādityucyamānō hi karōmīti prapadyatē |
na vidhērbhāvanā yā vā sāmānyavyaktirūpatām ||

tadidamasaṁbaddhamēvānupapattikaṁ ca śrutisāmānyamātrēṇānyārthamēva saccatuḥśrr̥ṅgādimantravadbhāṣyakārābhiprētārthatyāgēna svaprajñāvilasitaṁ prakāśayatā ’nyasminnēvārthē yōjitam |

dēśācārasarvadharmōpapattivicāraṇārthō ’yaṁ granthaḥ sa yadi pūrvakr̥tayā vyākhyayōpapadanirākaraṇaviṣayatvēna varṇyatē tata ētatsūtravyākhyānēna saṁbadhyatē yathōktanyāya mārgēṇa | yadi tu tatparityāgēnākhyātapratyayārthānāmanākhyēyatvāpattimēva vyaktyākr̥tirahitārthatvēna varṇayēttatō ’tyantāsaṁbandhānupayujyamānanirupapattikārthatvēna hēya ēva syāt |

tathā hi﻿—

yasmādākhyātaśabdasya na vyaktyākr̥tivācitā |
tasmāttadvihitaṁ karma sarvārthamiti vismayaḥ ||

yadi nāma liṅgādipratyayō bhāvanāyā vidhērvā vyaktimākr̥tiṁ vā vadēttatō hōlākādayaḥ pratiniyatadēśadharmāṇō bhavēyuryatastu vyaktyākr̥tivinirmuktō ’vyapadēśyō ’rthastasmāttadvihitadhātvarthaviṣayaḥ sarvapuruṣadharma ityēvaṁ nīyamānamasaṁbaddhōdāharaṇē jyēṣṭhamēva syāt |

anākhyēyatvamuktvā ca paryāyaiḥ svavikalpitaiḥ |
anvākhyānaṁ kr̥taṁ tacca pūrvōktēna virudhyatē ||


[p. 248]
vidhyupadēśakartavyatābhāvanāśabdānāṁ hyatyantābhūtamēva bahubhāṣitvaprakhyāpanāparaparyāyatvamadhyārōpyācakṣāṇēna svayamanākhyēyatvamatīva sthāpitam | yadyapi tāvadākhyātapratyayaḥ kartr̥śaktitadādhāradravyamātraṁ vā vadēttathāpi brāhmaṇō yajamāna iti vadupapadādhīnaviśēṣāvasthānatvāttadadhīnajātyādivr̥ttitvamanurudhyamānō na svagatavyaktyākr̥tivacanatvavicārādhīnādhikāritvanirṇayaḥ syātkimuta yadā kartrabhidhānanirapēkṣavidhirbhāvanādimātravācitvamēvāvasthāsyatē | yadi caitāvanmātramēva sarvadharmatvakāraṇaṁ bhavēttatō rājasūyāśvamēdhavaiśyastōmādīnāmapyēvamātmakākhyātapratyayavidhēyatvāviśēṣātsarvadharmatvaprasaṅgaḥ | atha tēṣāmanirdēśyārthapratyayavihitānāmapi rājādyupapadavaśādasarvadharmatvam | ēvaṁ tatrāpyasarvadharmatvavādinā tadēvōpanyasanīyam | sarvadharmatvavādinā ca nirākartavyam | taccācārānurūpavyaktyākr̥tivacanatvāsaṁbhavātsāmarthyalabhbhamanuṣyākr̥timātrādhikārapratipattērvā nirākr̥tamēva | tadyathā cōttarasūtrāṇi liṅgābhāvāccanityasyākhyā hi dēśasaṁyōgādityēvamādīnyupapadōpanyāsapratyākhyānārthāni saṁgaṁsyantē | tasmātsarvādhikāranyāyatvādvidhānasya vyavasthitadēśācāragr̥hyadharmasūtranibaddhadharmāṇāmapi sarvadharmatvam || 16 ||

yastu jātikulagōtradharmavadvayavasthitavidhyanumānamiti |

tatraikaśabdavācyānāṁ jātyādīnāṁ vyavasthayā |
darśanādviniyōgaḥ syātpañcāvattādidharmavat ||

yathaiva pañcāvattaṁ tu bhr̥gūṇāṁ vasiṣṭhaśunakātrivadhryaśvakāṇvasaṁkr̥tirājanyānāṁ nārāśaṁsō dvitīyaḥ prayājastanūnapādanyēṣāmityanvayatō vyatirēkataścōpalakṣaṇasaṁbhavādvayavasthitavidhyavasānaṁ tathaiva pratijātigōtraniyatatriśikhaikaśikhādikalpavyavasthitavidhiviśēṣānumānōpapattirastīti dr̥ṣṭāntadārṣṭāntikavaiṣamyam || 17 ||

vyaktyākr̥tyabhidhēyē ’rthē pratyākhyātē viśēṣaṇē |
lōhitākṣādicihnānāmadhunā ’nyā nirākriyā ||


[p. 249]
jātivyaktivācyupapadā bhāvē ’pi kartr̥gatasaṁsthānavarṇādiguṇaviśēṣōpalakṣaṇēna kr̥ṣṇakēśādhānavadadhikāraniyamaḥ sētsyatītyāśaṅkya nirākriyatē﻿—

liṅgābhāvācca nityasyanāsti karturviśēṣaṇam |
niyatēna hi liṅgēna nityaḥ kartōpalakṣyatē ||

yaccihnaṁ dākṣiṇātyānāṁ lōhitākṣādi kalpyatē |
anyēṣāmapi taddr̥ṣṭaṁ tadanācaratāmapi ||

dr̥ṣṭamācaraṇaṁ caitattaccihnarahitēṣvapi |
tasmādvayavasthitaiścihnainīdhikārō viśēṣyatē ||

yastu liṅgaviśēṣaṇaṁ nityaśabdaṁ manyatē tasyōpasarjanībhūtaliṅgasāpēkṣatvādasamarthasamāsaprasaṅgaḥ | nanu liṅgaśabdasya nityasāpēkṣatvātsvārthākṣiptasaṁbandhyantaratvēna sāmarthyavighātābhāvādbhavitavyamēvēha samāsēna dēvadattasya gurukulamiti yathā |

naitattulyamanēnēṣṭamapēkṣāntaraṁsaṁgatēḥ |
nityaṁ nāpēkṣatē liṅgaṁ dēvadattaṁ yathā guruḥ ||

guruśabdasya hi śiṣyāpēkṣa ēvātmalābha iti dēvadattaśabdōpāttaśiṣyasaṁbandhānatirēkāntarṇītasvārthatvānnābhyadhikāpēkṣākr̥tasāmarthyapratibandhaprasaṅgaḥ |

iha liṅgasya liṅgatvaṁ gamyatē liṅgyapēkṣayā |
na ca liṅgayabhidhāyyētannityasyēti padaṁ matam ||

yadyapi caiṣa gamyagamakasaṁbandhē sati liṅgaśabdaḥ pravartatē tathāpi guruśiṣyapitāputrādisaṁbandhavannāsya tadapēkṣapravr̥ttinimittasaṁbandhiśabdatvaprasiddhiḥ |

liṅgī yaugikaśabdatvātsadā liṅgamapēkṣatē |
liṅgaśabdastu dhātvarthaṁ muktvā nānyadapēkṣatē ||

liṅgayatē ’nēnēti hi kriyāyōganimittō yadyapi liṅgaśabda iti na saṁbandhiśabdatvēnōcyatē tathāpi tu kriyāmatakārakāntarāpēkṣāṁ na muñcatīti kāmaṁ ‘liṅginō liṅgadarśanam’ ityādau bhavēdapyasāmarthyaparihāraḥ | nityatvaṁ punarlabdhasvārthaliṅgāpēkṣitaṁ taddharmatayā ṣaṣṭhayōpanīyata iti tatsaṁbandhāpēkṣāyāmaparihāryō ’sāmarthyaprasaṅgaḥ | tasmānnityasyēti niyatacihnōpalakṣyakartr̥viśēṣaṇamēvādhikāraviśēṣaṇaṁ vā niyatasya karturnityasyādhikārasya vā na pratipādakaṁ kiṁciccihnamastīti na tadabhidhāyyupapadaviśēṣitavyavasthitahōlākādividhānōpapattiḥ || 18 ||


[p. 250]
idānīṁ tu yadācāramatyantamanuvartatē |
tatprācyādisamākhyākhyamupanyastaṁ viśēṣaṇam ||

sarvē hi dēśācārāḥ prācyadākṣiṇātyādisamākhyātaiḥ puruṣaiḥ kriyantē samākhyāvarjitēṣu ca nōpalabhyantē | tasmātsamākhyāviśiṣṭavidhyanumānāttatsaṁyuktapramāṇapakṣa ēva jyāyāniti | tatra samādhiḥ |

ākhyā hi dēśasaṁyōgādyasmātkartr̥ṣu varttatē |
ācārāṇāmataḥ prāptō vidhirdēśaviśēṣaṇaḥ ||

dēśaśca digviśiṣṭaḥ syāddigrūpaṁ cānavasthitam |
na ca taddēśasaṁbandhādanācārō ’nuvartatē ||

nirgatēṣvapi dr̥ṣṭatvāttadgatēṣvapyadarśanāt |

samākhyāyāstāvanna dēśādanyannimittamasti tadviśiṣṭavidhivihitāścācārāḥ kēvalamēva taddēśasaṁbandhamanuvartēran | ubhayathā ’pi tu vyabhicārānna dēśanimittasamākhyāviśiṣṭavidhānakalpanā ghaṭatē || 19 ||

aparastvanayaivōpapattyā labdhātmīyapakṣōpapattiḥ pratyavatiṣṭhamāna āha﻿—‘na syāddēśāntēraṣviti cēt’ iti |

yadi dēśanimittatvātsamākhyā dūṣitā tvayā |
śakyamanyanimittatvaṁ vaktumamyā mayā punaḥ ||

sati dēśanimittatvē na myāddēśāntarēṣviyam |

[p. 251]
tasmātkimapi jātyādi dhruvamasyā nibandhanam ||

astu vā nirnimittaiva viśēkṣyati tathāpi tu |
labdhācāranimittānāṁ kiṁ nimittāntarēṇa naḥ ||

tasmādanimittayā samākhyayaivādhikāraviśēṣasiddhērna vyabhicāridēśanimittatvamasyāḥ kalpayitavyamityuktē ’bhidhīyatē || 20 ||

saṁbandhairbahubhirdēśasamākhyā hi pravartatē |
nivāsabhavajātatvatadāgamanahētubhiḥ ||

‘sō ’syanivāsaḥ’ tatrabhavastatrajātastataāgata ityēvamādinimittaparityāgēna na kadācitprācyādisamākhyā vartatē | na caiṣā dēśasaṁyōgaṁ vyabhicarati | na caināmācārō ’nuvartatē tannivāsināmapi kēṣāṁcidanācaraṇācciranirgataputrapautrādīnāṁ ca dēśāntarēṣvapyācaraṇāditi na samākhyayā niyatavidhisiddhiḥ | yattu mathurāmabhiprasthitō māthura iti bhāṣyakārēṇōktaṁ‘tattadgacchati pathi dūtayōriti vā dūtaviṣayaṁ kalpayitavyamapratyayitōktatvādvōpēkṣitavyam | sarvasminnapi prasthitē taddhitasmaraṇābhāvāt || 21 ||

idānīṁ kartr̥viśēṣaṇaviśiṣṭavidhyanumānātpratihataḥ karmāṅgabhūtaprāgdēśādividhyanumānasaṁbhavaṁ manyamāna āha﻿—‘karmadharmō vā pravaṇavat’iti |

prāgudakpravaṇō yadvatprācīnapravaṇō ’pi vā |
dēśō bhavati karmāṅgaṁ prāgdēśādistathā bhavēt || iti || 22 ||


[p. 252]
‘tulyaṁ tu kartr̥dharmēṇa’taccihnamanavasthitam |
dikkr̥ṣṇamr̥ttikāprāyaprabhr̥tivyabhicārataḥ ||

prāgdēśō yō hi kēṣāṁcitsō ’nyēṣāṁ dakṣiṇāpathaḥ |
tathōdakpratyagityēvaṁ naikarūpyēṇa gamyatē ||

mr̥ttikādyapi yaccih‪naṁ tatrānyatra ca tatsamam |
hōlākādividhistasmānna tēnāpi viśēṣyatē ||

puruṣāpēkṣayācārastasminnapi na dr̥śyatē |
anyasminnapi dr̥ṣṭaśca tasmāddēśō ’pyakāraṇam || iti || 23 ||


iti hōlākādhikaraṇam || 7 ||
ēkasmātpadātprayōganānātvadarśanādanēkārthapratibhānē sati vikalpadōṣabhayādanēkādr̥ṣṭaśaktikalpanāprasaṅgācca gauṇamukhyavibhāgamāśritya vyavasthitaśāstraprayōgabalēnāvyavasthitē laukikaprayōgabādhād‪vyavahārādiśabdānāmarthanirṇayaḥ pratipāditaḥ | ēvaṁ punarēkasmin gavādāvarthē gōgāvyādayō bahavaḥ śabdāḥ prayujyantē tatra vr̥ddhavyavahārāvagatapratiśabdasamavāyivācakaśaktibhēdōpapattēḥ śāstrasthasarvaśabdaprayōgāṇāṁ ca laukikaśabdairavirōdhātpadapūrvakatvācca vākyātmakaśāstravyāpārasiddhērna padagatasādhvasādhutvapratipādanē vyāpārō bhavati, itarētarāśrayatvaprasaṅgāt | tathā hi﻿—

lōkaprasiddhaśabdārthavaśaṁ śāstraṁ pravartatē |
atō na laukikēṣvasmātsādhvasādhutvanirṇayaḥ ||

vākyārthēṣu hi śrutismr̥tyācāravirōdhadarśanādbalābalamānupūrvyēṇāvadhr̥tamiha tu na viparītakramatvāt |


[p. 253]
lōkādēvādhigantavyā śabdānāṁ sādhvasādhutā |
vācakāvācakatvēna sā ca nityaṁ vyavasthitā ||

dhvanimātrāṇyasādhūni varṇā vā kēvalātmanām |
saṁghātō ’rthānapēkṣō vā mātr̥kādyupadēśavat ||

tēna bhērīśaṅkhādiśabdā gakārakakārādayaḥ pratyēkaṁ tadvargā vā ’narthakatvādapaśabdā iti lōkavyavahārādēvārthaṁ na sādhayantītyasādhavō gamyantē | gāvyādayaḥ punargavādivadēva sādhayantyarthaṁ tēbhyō ’pi vā śīghrataraṁ prasiddhataratvādarthapratītimutpādayantīti satyapyēkaviṣayānēkaśabdatvē hastakarapāṇyādiśabdavadarthasādhanatvātsādhutvēnāvadhāryantē |

tataścāvācakatvēna yadyasādhutvamucyatē |
tasya lōkaviruddhatvānna grāhyatvaṁ pratīyatē ||

adr̥ṣṭaviṣayā cētsyādētēṣāṁ sādhvasādhutā |
vēdavākyairanirdiṣṭā na sā ’styanyapramāṇikā ||

pratyakṣēṇa tāvadubhayatrāpyaviśēṣēṇa varṇāḥ śuddhāḥ pratīyantē | na tadgatē tatsamudāyagatē vā sādhutvāsādhutvē | na vā ’nanubhūtasaṁbandhādanumīyētē | tannirākaraṇācca tatpūrvakapuruṣavacananirākriyā ’pi siddhā | vēdavacanaṁ punarvastusvarūpatadgataguṇadōṣānvākhyānaparaṁ vidhipratiṣēdhānapēkṣaṁ naiva kiṁcitpramāṇatvēna saṁbhavati | sādhutvāsādhutvayōrananuṣṭhānātmakatvādvidhipratiṣēdhāviṣayatvam | abhidhābhāvanākaraṇabhūtayōrvidhēyatvapratiṣēdhyatvasaṁbhava iti cēnna | pratiśabdamanantavidhipratiṣēdhavākyānumānakalpanānupapattēḥ |

yō hi pratipadaṁ pāṭhaṁ sādhūnāṁ nādhyavasyati |
vidhivākyāni tāvanti sa kathaṁ pratipatsyatē |

apaśabdāśca śabdēbhyō bhūyastvēna vyavasthitāḥ |
na kalañjādivattēṣāṁ pratiṣēdhyatvasaṁbhavaḥ ||

vrīhyādīni hi kalañjādīni ca niyatajātiguṇādirūpēṇa parijñāyamānaparimāṇatvā
[p. 254]
dvidhipratiṣēdhagōcarīmavanti na tu gavādigāvyādīnāṁ jātirūpēṇa vyaktirūpēṇa vā vidhipratiṣēdhāvupapadyētē | na tāvatsādhvasādhutvē jātiguṇādyātmakasāmānyarūpēṇa sarvavyaktyanugatē vijñāyētē yadālambanau dvāvēva vidhipratiṣēdhāvanumīyēyātāṁ sādhubhirbhāṣēta nāsādhubhiriti |

avibhaktā hi śabdatvajātiḥ śabdāpaśabdayōḥ |
na tvavāntarasāmānyē kēcidvargadvayasthitē ||

tēna yadyēkaikā vyaktirvidhīyēta pratiṣēdhyēta vā tatō yāvatpadaṁ vākyānyanumimānastrailōkyapūraṇādapyadhikāni smr̥timūlabhūtāni vēdavākyānyanumimītē | na ca tāvatāṁ kōṭiśatabhāgō ’pyāmnātuṁ śakyatē | na cānāmnātasya smr̥timūlatvam | nityānumēyaśrutimūlapratiṣēdhāt | na ca vācakatvāvācakatvanibandhanau vidhipratiṣēdhau saṁbhavataḥ | sarvēṣāṁ vācakatvāt |

vācakairbhāṣitavyaṁ hi prāptatvānna vidhīyatē |
avācakaniṣēdhaśca nāprāptēravakalpatē ||

na hyudakaṁ pibēdagniṁ na pibēditi ca vidhipratiṣēdhau saṁbhavataḥ | avaśyaṁ ca vyākaraṇasmr̥timūlabhūtasādhuvidhiśrutirasādhupratiṣēdhaśrutirubhayaṁ vā saṁyōgapr̥thaktvāt kalpanīyam | triṣvapi ca pakṣēṣu sādhvanuśāsanamātramēva saukaryādāśritam | yadi hyapaśabdapratiṣēdhamūlaṁ vyākaraṇaṁ tatastēṣāṁ bahutvādavyavasthitarūpatvācca na svarūpamavagantuṁ śakyata iti‘pañca pañcanakhā bhakṣyā’ iti smr̥tinyāyēnānugataviparītabhāṣaṇapratiṣēdhō ’rthāpattisiddhaḥ smaryatē | sādhuvidhipakṣē tu ta ēva smartavyāḥ | ubhayapakṣē tu tadanugamādēvētarasiddhēḥ pratiṣēdhaviṣayajñānōpapattiḥ | sa ēṣa vyākaraṇasya pakṣatrayē ’pyēkānugamanibandhanatvātkathaṁcitsaṁkṣēpō ’vakalpatē | nanu pratiśabdaṁ vidhipratiṣēdhāvakḷptiḥ | anantavākyapāṭhāsaṁbhavādiṣṭāsaṁbhavadarśanārthamēva hōlākādhikaraṇē ’bhihitam |na tasyākr̥tivacanatā nyāyyā na vyaktivacanatēti | tasmādasaṁbhavanmūlatvādapasmr̥tiḥ |

atha prāptaśca yō ’rthaḥ syānna sa śāstrasya gōcaraḥ |
siddhaḥ śabdaprayōgaśca lōkādēvārthalakṣaṇaḥ ||

athārthalakṣaṇatvē ’pi śāstrēṇa dharmāya prayōganiyamātprayōgōtpattiśāstratvaṁ syāditi | tadanupapannam | niyamaviṣayāsaṁbhavāt |

yasya hyaniyatā prāptistacchāstrēṇa niyamyatē |
nityaprāptaprayōgastu na śabdō niyamāspadam ||


[p. 255]
yasyāpyatyantamaprāptistatō ’nyō na niyamyatē |
tava cātyantamaprāptirgāvyādēḥ prāptatā mama ||

tēna pakṣadvayē ’pi niyamānupapattiḥ | kīdr̥śaścātra niyamaḥ kalpyēta | kiṁ sādhubhirēva bhāṣitavyamuta sādhubhirbhāṣitavyamēvēti |

yadi sādhubhirēvēti nāsādhōraprasaṅgataḥ |
niyataṁ bhāṣitavyaṁ cēnmaunē dōṣaḥ prasajyatē ||

yadi hyēkārthāḥ sādhvasādhavōḥ vikalpēna prāpnuyustataḥ sādhuniyamāvakāśaḥ syāt | tvanmatē tu punaḥ﻿—

atyantāvācakatvāttu naivāsādhuḥ prasajyatē |
yannivr̥ttiphalaḥ sādhōrniyamō ’trārthavānbhavēt ||

atha pramādāśaktikr̥taprasaṅganivr̥ttirniyamaṁ prayuñjīta | tadasat |

na hi śāstraśatēnāpi pramādāśaktikāritāt |
nivartyantē prayōktāraḥ prayōgāditi dr̥śyatē ||

dr̥ṣṭō ’paśabdānāmarthābhidhānē prayōga iti cēt | ucyatē﻿—

anyō ’pyakṣinikōcādēḥ prayōgō ’rthēṣu dr̥śyatē |
tannivr̥ttiphalaḥ kaścinniyamō na ca dr̥śyatē ||

na ca niyamānāṁ pratipakṣanivr̥ttiḥ prayōjanam | passiṁkhyāprayōjanatvāt | na cāyaṁ parisaṁkhyāviṣayō yujyatē | yugapatprāptyabhāvāt |

na vā dr̥ṣṭārthataivāsya prayōgasyōpapadyatē |
na hi dr̥ṣṭanirākāṅkṣādadr̥ṣṭamapi gamyatē ||

na hi tādr̥śēṣvadr̥ṣṭakalpanāyāmarthāpattiḥ prabhavati | parārthatvācca phalaśrutērarthavādatvam | na cāsati phalē śakyamapūrvaṁ kalpayitum |

na cēdaṁ niyamāpūrvamāśritaṁ kvēti gamyatē |
śabdārthaśrōtr̥tatad‪buddhivaktruccāraṇagōcarē ||

śabdasya tāvadatyantaparārthadr̥ṣṭārthatvānnā pūrvēṇa kaścidupakāraḥ | satyapi cābhidhānakarmatvēnārthasya prādhānyē dr̥ṣṭārthēṣu lōkavyavahārēṣu vinā ’pyapūrvēṇāṅgabhāvādapūrvōpakārānupayōgaḥ | śrōtuḥ punarniyamavidhisaṁsparśānantargatatvādēvāsaṁskāryatvam | buddhayōśca kṣaṇikatvānna kālāntarāvasthāyyapūrvādhāratvōpapattiḥ |

vaktā tu bhāṣaṇē sarvō guṇabhūtō vidhīyatē |
na tasya niyamāpūrvasaṁskāryatvanirūpaṇam ||

na pradhānapadaṁ cātra vidyatē svargakāmavat |

[p. 256]
na ca ṣaṣṭhayuktasaṁbandhātsvāmitvēna pradhānataḥ ||

yattu diṅniyamāpūrvaṁ bhōjanādiṣu kalpitam |
puruṣārthakriyādvāraṁ tadarthaṁ tatpratīyatē ||

na cēhōccāraṇamuccārayitrarthaṁ yēna bhōjanādisamatvaṁ pratipadyēta | svarūpēṇa punarbhaṅigatvādbuddhivadēvāsaṁskārārham |

ēvaṁ cāvēdamūlatvānna dharmaniyamārthatā |
yuktā śabdasmr̥tērvaktuṁ na cāsyāḥ śāstratā svayam ||

taduktaṁ ‘prayōgaśāstramiti cēnnāsanniyamāt ’ iti |

nahi vyākaraṇādīnāṁ vēdatvēna svatantratā |
puruṣādhīnavr̥ttēśca sāpēkṣasyāpramāṇatā ||

sarvatra hi pauruṣēyādvacanādēvamayaṁ puruṣō vēdēti pratyayastēna kartrabhiprāyaprakāśanamātrōpayuktatvādvayākaraṇānnaiva śabdagatasādhvasādhuvibhāgaḥ pratīyatē |

na ca smr̥tyantaraṁ kiṁ ciddr̥ṣṭaṁ tatkāryagōcaram |
dr̥ḍhaṁ śrutyanumānaṁ syādyēnōpanayanādivat ||

prāyēṇa manugautamavasiṣṭhādipraṇītāḥ samānēṣvarthēṣu dharmasaṁhitā vartantē | tēnāvigānāttābhya ēva śrutayaḥ svanumānāḥ | na ca vyākaraṇasya tābhiḥ samānārthatvam |

parasparēṇa cācāryā vigītavacanāḥ sthitāḥ |
sūtravārtikabhāṣyēṣu kiṁ tatrādhyavasīyatām |

na tāvatsūtrakārēṇa kiṁciduktaṁ prayōjanam |
kathaṁ caitāvati granthē syātprayōjanavismr̥tiḥ ||

yēṣvapi tadgranthēṣu vispaṣṭānyādita ēvārabhya prayōjanāni jñāyantē na caiṣāṁ śravaṇagrahaṇadhāraṇēṣu mahānkhēdastēṣvapi jijñāsūtsāhārthaṁ pūrvaṁ prayōjanānyēva nibadhyantē, ‘dharmaṁ vyākhyāsyāmō,’‘yajñaṁ vyākhyāsyāmaḥ’ ityēvamādibhiḥ | iha punaratyantakaṣṭaṁ vyākaraṇaṁ praṇayatā sūtrakārēṇa dharmārthakāmamōkṣāṇāṁ na kasyacitprayōjanatvamāśritam | na ca sarvapradhānē vastunyanādarō yuktaḥ | sujñātatvaṁ punarīdr̥śaṁ yēnādyāpi vivadantē |

dharmaśca phalasaṁbaddhaṁ karma yāgādi varṇyatē |
na ca vyākaraṇē kiṁcittādr̥kkarmōpadiśyatē ||

dharmatvaṁ yacca vijñānaśāstrapūrvaprayōgayōḥ |
yathēṣṭaṁ varṇitaṁ tacca na śāstrasadr̥śaṁ matam ||

śāstrārthō hi nirūpitarūpō bhavati | iha ca jñānadharmatvamupanyasyādharmaprasaṅgabhītēna
[p. 257]
śāstrapūrvaprayōgē ’bhyudaya iti vārtikakārēṇōktam | bhāṣyakāra āha﻿—atha vā punarastu jñānē dharma iti | na caivamaniyamēna dharmatvāvadhāraṇaṁ yuktam |

saṁbaddhayōśca dharmatvaṁ yadaikasyāvadhāryatē |
tadētarattadarthaṁtvānna dharmatvēna gamyatē ||

tadiha yadi tāvajjñānamēva dharmatvēnāvadhāritaṁ tatō lōkaprasiddhasyaiva prayōgasya jñānāttu niṣpāditatvēna satyāmapyupakāranirvr̥ttau vājinādivatprayōjakatvābhāvaḥ | śāstrapūrvakaprayōgapakṣē tu jñānasya tadaṅgatvēna nirākāṅkṣabhūtatvāt | asatyāṁ prayōjanāntarākāṅkṣāyāṁ yadyapi kācitphalē śrutirbhavētsā ’pi ‘dravyasaṁskārakarmasu’ityanēna nyāyēnārthavādatayā jñāyatē | na hi samānādhvanōḥ parasminphalavati jñātē pūrvasyāpi phalavattā jñāyata iti varṇitamētat |“yō ’śvamēdhēna yajatē ya u cainamēvaṁ vēda” iti | kiṁ ca﻿—

ādimattvācca dharmatvaṁ naiva jñātaprayōgayōḥ |
na hi vyākaraṇāpēkṣā vartatē vaidikī śrutiḥ ||

yannāma jñānaṁ nityēna vēdēnaiva kriyatē tatra tatpūrvakaprayōgavidhānaṁ phalāyōpapadyatē | vyākaraṇajñānaṁ tu pauruṣēyaṁ granthādhīnatvānmantrārthavādagatānityasaṁyōgaparihāranyāyēnānādivēdaviṣayatvēna nāvadhāryatē |

na ca vyākaraṇaṁ nityaṁ kathaṁcidavagamyatē |
kartr̥smr̥tidraḍhimnā hi nityapakṣanirākriyā ||

athāpi vyavahāranityatānyāyēna pauruṣēyavyākaraṇaparamparā ’nādiḥ kalpyēta tathāpiuktaṁ tu śabdapūrvatvamityasya nyāyasya sthitatvāt | anēkapuruṣakr̥tamapi sadvayākaraṇaṁ vēdālambanatvaṁ na pratipadyatē |

na ca vyākaraṇatvākhyā jātiḥ kācidvayavasthitā |
anityē vākyasaṁghātē sā jātiḥ kvāvatiṣṭhatām ||

atha ‘lakṣyalakṣaṇē vyākaraṇam’iti satyapi lakṣaṇāṁśakr̥trimatvē lakṣyāṁśēna nityēna nityō vidhirupapatsyata iti | tadanupapannam | kutaḥ﻿—

atyantabhinnarūpatvāllakṣyāṇāṁ lakṣaṇādinā |
naikamālambanaṁ kiṁcidvidhērastītyudāhr̥tam ||

nanu vēda ēva vyākaraṇanityatvaṁ dr̥śyatē | yathāha﻿—tasmādēṣā vyākr̥tā vāgudyata iti | naitadasti |


[p. 258]
vyākr̥tā saṁpradāyēna vāṇī nityaiva vaidikī |
anūditōcyamānēyaṁ karmasvādhyāyakālayōḥ ||

avyākr̥tāyā hi laukikyā vācaḥ śiṣyācāryasaṁbandhēna svaravarṇamātrākramairaviplutarūpairnirūpitākārairēva vaidikī vyākr̥tētyucyatē | tasyāśca mantrabrāhmaṇātmikāyāḥ karmasu jñānē prayōgē ca dharmō ’styēva | yadapicaikaḥ śabdaḥ sabhyagjñātaḥ suprayuktaḥ śāstrānvitaḥ svargē lōkē kāmadhugbhavatītitadapi svādhyāyapraśaṁsāśēṣabhūtamēva |‘aharahaḥ svādhyāyamadhīyīta”ityatra‘apyēkāmr̥caṁ yajuḥ sāma vā’ityētadavaśyakartavyatāniyamārthamuktam |

yō ’pi mantraṁ samastaṁ hi nādhīyītāpyaśaktitaḥ |
tasya śāstrānvitaḥ śabda ēkō ’pi svargakāmadhuk ||

śāstrānvitaiti ca yathāsvādhyāyamanugata ityarthaḥ |samyakprayuktaiti cōpanayanōpasadanaguruśuśrūṣādarbhapavitrapāṇitvādītikartavyatōpapannatvāśrayaṇēnōktam | yadapi ca“tasmād brāhmaṇēna na mlēcchitavai nāpabhāṣitavai mlēcchō ha vā ēṣa yadapaśabdaḥ”iti, tatsaṁpradāyāgatavaidikaśabdavināśapratiṣēdhārthamēva | vaidikāccāpētatvāllaukikasyāpaśabdatvaṁ saṁbhavati | sujñānaṁ ca | na ca laukikādapyapētō ’paśabdō nāma kaścidasti | gāvyādīnāmapi śabdānāṁ śrōtragrāhyatvēna śabdaśabdavācyatvaśabdabuddhigrāhyatvaśabdatvānugamadarśanāt | athāpyavaśyaṁ laukikādapyapētō ’paśabda āśrayaṇīyaḥ | tathāpi“na mlēcchabhāṣāṁ śikṣēta”ityēvamādismr̥tyanusaraṇēna himavadvindhyāntarālakr̥ṣṇamr̥gasaṁcaraṇādyupalakṣitadharmādhikr̥tāryāvartanivāsivyatiriktabarbarādibhāṣāgatasya mlēcchitatvasamānādhikaraṇāpaśabdatvajñānāttēna bhāṣaṇaṁ pratiṣidhyatē | yuktaṁ ca tasyāśēṣatadīyācaraṇavatpariharaṇīyatvaṁ natvāryāvartanivāsiprayuktēṣu gāvyādiṣu mlēcchatidhātvarthānugamaḥ kaścit | yēna tadanācāritatvēnāpavr̥ttavadapaśabdatvaṁ nirūpyatē | yadapi ca “āhitāgnirapaśabdaṁ prayujya prāyaścittīyāṁ sārasvatīmiṣṭiṁ nirvapēt ” iti | tadapyanr̥tavādabaidikaśabdavināśamlēcchabhāṣāprayōgāśrayamēva vēditavyaṁ na tu vyākaraṇānugatavyatiriktaśabdaprayōgaviṣayam | tathāhi﻿—

kathaṁ nāmēdr̥śātkāryātsarva ēvāhitāgnayaḥ |
pravarttērankathaṁ cānyairna nindyērannaśiṣṭavat ||

prāyēṇa hi śiṣṭānāṁ dharmācārapraṇihitacētasāṁ kaścidēva pramādādalpō ’nācārō bhavati | gāvyādiśabdaprayōgēṣu punarna kēṣāṁcidapyanācārabuddhiḥ | na ca kalañjādibhakṣaṇavadvi
[p. 259]
cikitsā garhā vā dr̥śyatē | na cāhitāgnisahasrē ’pyēkastvadabhimatasādhuśabdairēva vyavaharamāṇō dr̥śyatē |

kalpasūtrasmr̥tigranthamīmāṁsāgr̥hyakāriṇaḥ |
śiṣṭā dr̥ṣṭāḥ prayuñjānā apaśabdānanēkaśaḥ ||

‘ samānamitaracchayēnēna ’ ityāditakārāntaprathamāntanapuṁsakaprayōgēṣu maśakēna tatra tatra prayuktaṁ,“samānamitaraṁ jyōtiṣṭōmēna” “samānamitaraṁ gavā ēēkāhikēna” iti | sūtrakārēṇāpyabhihitam“ahīnē bahiṣpavamānaiḥ sadasi stuvīran” iti kartrabhiprāyakriyāphalavarjitē ’pyr̥tvikkartr̥kē stavanē “yajanti yājakā” itivatparasmaipadē prayōktavyē vyākaraṇamanapēkṣyātmanēpadaṁ prayuktam | tathāśvalāyanēna “pratyasitvā prāyaścittuṁ juhayuḥ” iti samāsē ’pi lyamna prayuktaḥ | “ājyēnākṣiṇī ājya” ityasamāsē ’pi prayuktaḥ | tathā śikṣāyāṁ nāradēna “pratyūṣē brahma cintayēt” iti gāvyādiśabdatulya ēva prayuktaḥ | tathā manunā ’pi “jñātāraḥ santi mētyuktvā” ityatra santi ma ityuktvēti vaktavyē vyākaraṇamanapēkṣyaiva saṁhitā kr̥tā | tathā mīmāṁsāyāmapigavyasya ca tadādiṣu’iti gōrvikārāvayavaviṣayasādhuprayōgayōgyaḥ śabdō ’nyatraiva gavāmayanē prayuktaḥ | tathā‘dyāvōstathēti cēt’itidyāvāpr̥thivyōriti vaktavyē lakṣaṇahīnamēva bahu prayuktam | tathā gr̥hyakārēṇa mūrdhanyabhighrāṇamiti vaktavyē mūrdhanyabhijighrāṇamityaviṣayē jighrādēśaḥ prayuktaḥ | kātsnryē ’pi vyākaraṇasya niruktē hīnalakṣaṇāḥ prayōgā bahavō yadvadbrāhyaṇō bravaṇāditi | saṁvatsaraṁ śāśayānā ityētanmantragatamaṇḍūkaviṣayabrāhmaṇaśabdanirvacanē kriyamāṇē vacanaśīlatvanimittatāṁ darśayatā bruvō vaciriti vacyādēśamakr̥tvaiva bravaṇāditi prayuktam |

antō nāstyapaśabdānāmitihāsapurāṇayōḥ |
tathōbhābhyādirūpāṇāṁ hastiśikṣādikāriṇām ||

yugapadubhābhyāṁ dantābhyāṁ yaḥ prahāraḥ sa ubhābhya iti sarvaiḥ pālakāryarājaputrādibhirvyākaraṇānapēkṣamēva prayuktam |

vēdēṣvapi prayōgāstē bhūyāṁsō ’dhyētr̥saṁmatāḥ |
sāmānyaṁ chāndasaṁ vā ’pi yēṣāṁ nāstyēva lakṣaṇam ||

na hi tē suptiṅupagrahādivyatyayēna nāpi katipayādhikāradr̥ṣṭēna ‘bahulaṁ chandasi’ ityanēna sidhyanti | tadyathāmadhyaṁ āpasya tiṣṭhati | nīcīnavāraṁ varuṇaḥ kabandhamiti |
[p. 260]
na hyapāmityasya nityastrīliṅgabahuvacanaviṣayavyañjanāntaprātipadikaparapaṣṭhayā ’nvākhyānādāpasyētyētadrūpaṁ lakṣaṇānugataṁ dr̥śyatē | nāpi dvāraśabdasya sthānē lāṭabhāṣātō ’nyatra vāraśabdaḥ saṁbhavati | tēnānāramya ēvāyaṁ viṣayavyāptyasaṁbhavāt |

śabdānugamarūpō ’rthō yatra vyākaraṇaṁ kr̥tam |
yē ’pi vyākaraṇasyaiva parē pārē pratiṣṭhitāḥ ||

sutarāṁ tē ’pi gāvyāditulyānēva prayuñjatē |
sūtravārtikabhāṣyēṣu dr̥śyatē cāpaśabdanam ||

aśvārūḍhāḥ kathaṁ cāśvānvismarēyuḥ sacētanāḥ |

sūtrē tāvat ‘janikartuḥ prakr̥tiḥ’ityatra hi dvāvapaśabdau janiśabdēna hi ikśtipaudhātunirdēśaityanēna lakṣaṇēnānvitō dhāturēva nirdiśyatē | na ca tasya kartuḥ prakr̥tērapādānasaṁjñēṣyatē | jāyamānasya punararthasya janiśabdō vācakatayā naiva lakṣaṇēnānugataḥ | tēnāyaṁ daridra ivāśvaśabdō janimātravācitvāttadarthaṁ pratyasādhurēva vijñāyatē | tathā |‘tr̥jakābhyāṁ kartari’itipratiṣiddhaṣaṣṭhīsamāsaprayōgādvyākaraṇaphalaparityāgaḥ | ēvaṁtatprayōjaka itipratiṣiddha ēva samāsaḥ | tathā vārtikē ’pi dambhērhalgrahaṇasya jātivācakatvātsiddhamiti | tathā ‘ānyabhāvyaṁ tu kālaśabdavyavāyāt’ iti | atra klēśēna samāsaṁ kalpayitvā tataḥ samāsasaṁjñayā guṇavacanasaṁjñāyāṁ bādhitāyāṁ ‘guṇavacanabrāhyaṇādibhyaḥ’iti lakṣaṇēnāsaṁsr̥ṣṭa ēva ṣyañprayuktaḥ | bhāṣyē ’pyaviravikanyāyēnēti dvaṁdvagarbhē tatpuruṣē pūrvasamāsapūrvapadasthāyāḥ supaḥ‘supō dhātuprātipadikayōḥ’itipratyakṣōpadiṣṭō ’pi luṅna kr̥taḥ | tathā ’nyathā kr̥tvā cōditamanyathā kr̥tvā parihāra iti | ‘anyathaivaṁ katham’ityanvākhyātasādhutvō ’pi ṇamul na prayuktaḥ | na caiṣāṁ nipātanaiḥ sādhutvasiddhiḥ | kutaḥ﻿—

yēṣāmanugamō nāsti tē sidhyēyurnipātanaiḥ |
anyathānugatānāṁ tu prayōgaṁ bādhatē smr̥tiḥ ||

smr̥tyācāravirōdhē hi smr̥tirēva balīyasī |
pratyakṣapratiṣēdhācca janikartrādyasādhutā ||

pratyakṣasmr̥tivirōdhē tu lakṣaṇarahitasyāpi prayōgādēva śiṣṭācārabhūtādavayavānugamasmr̥timanumāya nipātanātsādhutvasiddhiḥ | na ca lakṣaṇaśabdānāṁ svātmani kriyāvirōdhādātmārthatvābhāvādvā lakṣaṇānugatiranādaraṇīyā |

pradēśāntarasiddhēna lakṣaṇēnānugamyatē |
dēśāntarasthitaḥ śabdō lakṣyabhūtō ’nyaśabdavat ||


[p. 261]
tathā ca ‘kutvaṁ kasmānna bhavati vr̥ddhiḥ’iti | kō ’yaṁ śabda ityādiṣu lakṣaṇānugamādaraḥ sarvatrāśritaḥ| yadi ca lakṣaṇaśabdēṣu lakṣaṇaṁ na pravartēta, tataḥ sarvaṁ vyākaraṇamapaśabdairēva nibaddhaṁ syāt | ardhavaiśasadarśanāttu pramāṇatvahāniḥ | athōcyēta yajñaprayōgaviṣaya ēva sādhubhāṣaṇaniyamō na sūtrakāravyākhyānādikriyāsviti | tadasat |svargē lōkē kāmadhugitiphalavattvōpanyāsāt | sārasvatīvidhāvāhitāgnigrahaṇārthavattvāt | itarathā hyāhitāgnirēva yajñēṣvadhikriyata iti tadgōcarē ’paśabdaprayōgē niṣprayōjanamēvāhitāgnigrahaṇaṁ bhavēt | yō ’pi ca jyōtiṣṭōmaprakaraṇē vājasanēyināṁ “tasmādbrāhmaṇō na mlēcchēt” iti pratiṣēdhaḥ karmāṅgatvēna jñāyatē sō ’pi gurusaṁpradāyakramāgatamantraprayōgavināśaviṣaya ēva mlēcchabhāṣāpratiṣēdhārthō vēti pūrvavadēva nētavyaḥ | yadapi ca ‘kēṣāṁ śabdānām’iti praśnānantaraṁ ‘laukikānāṁ vaidikānāṁ ca’ iti vivēkakathanaṁ tadapi bahūnāṁ tāva tpratyakṣapratyabhijñānāllōkavēdayōrabhēdē sati stōkapravibhāgāpēkṣaṁ naivēdamatyantabhēdāśrayasadr̥śamabhidhīyamānaṁ śōbhatē na ca laukikamadhyē gauraśvaḥ puruṣō hastītyēvamādayaḥ sarvē vēdasādhāraṇā vēdādēva vōddhr̥tya lōkēna prayuktā udāhartuṁ nyāyyāḥ | ya ēva hi bhāṣāyāmityēva smaryantē, na ca kvacidapi vēdē dr̥ṣṭapūrvā ityēvaṁ saṁbhāvayituṁ śakyantē ta ēvōdāhartavyāḥ | vaidikōdāharaṇēṣvapi ca lōkaprasiddhā ēva śamādaya udāhr̥tāḥ | na ca vākyōdāharaṇēna laukikēbhyō bhidyantē | vākyānāṁ vyākaraṇēnānanvākhyānāt | ataśchāndasānyēva kāni cit “gr̥bhṇāmi” “datvāyātha” ityēvamādīnyudāhartuṁ yōgyāni na “śaṁnō dēvīḥ” ityēvamādīni | chāndasōdāharaṇaṁ ca kutaḥ ‘siddhē’ ‘lōkata’ityanēna pratyāsannēnaiva vyāhanyēta | yadi ca laukikānāmanvākhyānaṁ kriyēt, tataḥ sutarāṁ gāvyādaya ēvānvākhyēyāstēṣāṁ vyavasthitaṁ laukikatvaṁ vēdēṣvapragōgāt | punaradhyētr̥bhirvēdādēvōddhr̥tyōddhr̥tya prayuktā iti śakyaṁ vaktum | tathā ca manunā ’pyuktam | vēdaśabdēmya ēvādau pr̥thak saṁsthā vinirmama iti | dr̥śyantē cādyatvē ’pi śrōtriyā laukikē ’pyarthē vivakṣitē tadbhāṣāsamānārthānsakalamantrānapyudāharantaḥ kimaṅga punaḥ pādānpadāni vā | na cāśritapratipadapāṭhānāṁ vaidikānāṁ lakṣaṇēna kāryam | na caiṣāṁ gurumukhātsādhīyō lakṣaṇamasti ‘dr̥ṣṭānuvidhitvācchandasa’ iti svayamēva lakṣaṇasyāmnānādhīnatvēna mandaprayōjanatvamuktam |

yathaiva lōkasiddhatvātkr̥ṣyādērlakṣaṇaṁ vr̥thā |
tathaiva vēdasiddhānāṁ śabdānāṁ lakṣaṇaṁ vr̥thā ||

rakṣādyapi yadatrōktamanvākhyānaprayōjanam |
na tadapyanyataḥ siddhēralpasiddhēstatō ’pi vā ||


[p. 262]
śiṣyācāryasaṁbandhō hi mahānvēdarakṣāhēturvyākaraṇānadhīnasyāpi vēdakramasyādhyayanēnaiva rakṣyamāṇatvāt | tadvināśē ’pi ca viśiṣṭataradōṣaprasaṅgāt | uktaṁ ca﻿—

nirākāṅkṣī bhavēllakṣyaṁ yēna tannāma lakṣaṇam |
śatāṁśamātrasiddhau tu tēna mandaṁ prayōjanam ||

samāmnāyaprasiddhē ’pi sāmavēdē ’sti lakṣaṇam |
tadyuktaṁ kr̥tsnasiddhitvātkartavyārthēna cārthavat ||

aucchikyē hi sarvāṇi sāmaparvāṇi yathākramaṁ lakṣaṇēnānugatāni tataśca samastasāmarūpasiddhērnirākāṅkṣattvaṁ bhavati | brāhmaṇavidhivaśēna ca, r̥gantarasaṁcāraṇāyāṁ prastāvādipañcadhāvibhāgēna lakṣaṇōpayōgaḥ | padānugamamātranivr̥ttavyāpārēṇa tu vyākaraṇēna viśiṣṭapadaracanātmakavākyasaṁghātarūpāṇāmasaṁbhavatkartavyapadavākyānāṁ mandamiva rakṣitavyaṁ dr̥śyatē |

lakṣayēdyaḥ samāmnāyātpadavākyakramān bahūn |
sa lakṣayēttarāmalpaṁ prakr̥tipratyayakramam ||

kiṁ ca﻿—

yadi vyākaraṇādrakṣāṁ manvīranvēdavādinaḥ |
vaiyākaraṇagēhēṣu chindyustē vēdasaṁśayān ||

kakṣāvalambinaṁ nityaṁ kō nāma karakaṁ vahan |
tamanādr̥tya śaucārthamanyataḥ kartumarhati ||

lōkē yasya yadarthatvamāptā vā yatra yē matāḥ |
tēna tēbhyaśca tadvastu yathāvadavagamyatē ||

āyurvēdaṁ cikitsāsu prāyēṇa viniyujyatē |
vyādhitattvauṣadhajñānaṁ vaidyēbhyaścōpalabhyatē ||

na tu vēdādhyāyināṁ kadācidapyabhiyuktatarasahādhyāyivyatirēkēṇa vēdavarṇapadavākyājñānasaṁdēhaviparyayavyāvr̥ttau vyākaraṇaṁ vaiyākaraṇā vōpayujyantē |

sahādhyāyimirēvātō vēdaḥ kārtsnyēna rakṣyatē |
svarākṣaravinaṣṭō ’pi dvēṣādanyairna mr̥ṣyatē ||

tasmātprītairupādhyāyairdviṣṭaiḥ kāruṇikādibhiḥ |
na vināśayituṁ vēdō labhyatē tēna rakṣyatē ||

tasmādvēdarakṣārthaṁ tāvannādhyēyaṁ vyākaraṇam |

lōkē tu sarvabhāṣābhirarthā vyākaraṇādr̥tē |
sidhyanti vyavahārēṇa kāvyādiṣvapyasaṁśayam ||


[p. 263]
yadi tu saṁvyavahāravākyēṣvanupayujyamānamapi kāvyanāṭakalakṣaṇaprākr̥tavyākaraṇadvipadīrāsakādilakṣaṇanyāyēna saṁskr̥takāvyōpayōgārthaṁ vyākaraṇamāśrīyēta, tathāpi kāvyaprayōganiyamōtpattyaśāstratvādyathēṣṭabhāṣābhiḥ prabandhakaraṇasaṁbhavācchabdēṣu ca vyavasthā syādityucyatē |

kāvyaśōbhāsvapi tvētannaivātīvōpayujyatē |
vaiyākaraṇadōṣāddhi kaṣṭāñchabdānprayuñjatē ||

na ca lakṣaṇamastīti prayōktavyamalaukikam |
lōkasiddhaprayōgē tu lakṣaṇaṁ syādanarthakam ||

tēna lōkē ’pi na kadācidvayākaraṇēna śabdarakṣā |

ūhārthamapi śabdānāṁ na vyākaraṇamarthavat |
ūhasyāpyanmataḥ siddhērūhyānūhyavibhāgavat ||

tathā ca﻿—

mukhyadr̥ṣṭārthatāsvārthasamavētārthatādibhiḥ |
prayuktāḥ prakr̥tau mantrā gatāḥ kāryātidēśataḥ ||

vikārē ’tha niṣiddhōhāḥ kāryāpannēṣu pañcadhā |
arthāntarē ’ṣvapūrvārthadvārēṇōhaṁ vrajanti naḥ ||

ētāvatyanyatō yasya vinā vyākaraṇānmatiḥ |
jāyēta sa kathaṁ tatra padaṁ yōgyaṁ na lapsyatē ||

vēda ēva hi sarvēṣāmādarśaḥ sarvadā sthitaḥ |
śabdānāṁ tata uddhr̥tya prayōgaḥ saṁbhaviṣyati ||

atha vā yō ’pi gāvyādirlōkēnārthē prayujyatē |
sō ’pyarthadvārataḥ prāptaprayōgaḥ kēna vāryatē ||

dēvatāpadāni tāvat ‘vidhiśabdasya mantratvē bhāvaḥ syāt’ityētēnanyāyēnasarvānēva sādhvasādhutvasaṁmatānparyāyānparityajya vidhigataprayōgānusaraṇēnaiva tadvākyaśēṣavākyāntarādhigatārthābhidhānarūpēṇa prayujyantē tēṣu hyastyēva karmābhidhānārthamēva prayōgōtpattiśāstratvam | yāni tu dravyatadguṇādipadāni saṁnihitārthaparyupasthāpitasamastarūpāṇi prayōgavacanagōcaramāgacchanti tēṣvasaṁnihitārthapadanivr̥ttinyūnasākāṅkṣamantravākyanirākāṅkṣīkaraṇāya smr̥tē ’pyarthē prayujyamānēṣu prayōgōtpattyaśāstratvānna vyavasthā syādityucyatē | prakr̥tau hi mantrāṇāṁ prayōgōtpattiḥ śāstravatī, vikr̥tau punararthavaśādbhavantī na vyākaraṇānugatēṣvēvāvatiṣṭhatē | vyākaraṇasyāpyasaṁbhāvyamānamūlaśāstrasya kr̥takāvidhāyakēṣṭyupasaṁkhyā
[p. 264]
nādyāvāpasūtrapratyākhyānānavasthitapramāṇatvasya yathārucivikalpitaprakr̥tipratyayaparimāṇādidōṣagrastasya niścitasmaryamāṇapāṇinyādimatasāpēkṣasya naivānādiyajñagataśabdaprayōganiyamōtpattiśāstratvamavakalpatē |

tēnōhē karmakarmāṅgavākyārthajñānakauśalaiḥ |
lōkavēdaprayōgācca siddhē vyākaraṇēna kim ||

api ca vyākaraṇēnōhakaraṇamaśakyamēvēti manvānaiṣṭīkākārairapyuktam﻿—

aṅgāni jñātināmānyupamā cēndriyāṇi ca |
ētāni nōhaṁ gacchanti adhrigauviṣamaṁ hi tat ||

āgamō yastu nirdiṣṭaḥ prayōjanavivakṣayā |
karmaṇāṁ nōcyatē tatra kiṁ vēdādhyayanaṁ phalam ||

sarvasya hi hyanuṣṭhātavyasyāgamō mūlatvēnākhyāyatē na prayōjanatvēna |

athaitēnaiva yuktaṁ syādāgamōktaṁ prayōjanam |
tadapyasadanāmnānānniṣkāraṇatayā ’pi ca ||

niṣkāraṇaṣaḍaṅgavēdādhyayanōpanyāsēna hi sutarāṁ vyākaraṇasya niṣprayōjanatvamuktam |

āgamō vēdavākyācca nānyaḥ kaścana vidyatē |
kathaṁ cādimatāṁ sidhyēdvēdēnānādinā vidhiḥ ||

tasmāt ‘svādhyāyō ’dhyētavyaḥ’ ityētatkēvalavēdādhyayanavidhānaṁ śatapathādiṣu dr̥ṣṭamupapannaṁ ca nityārthālambanatvāt | vyākaraṇādyaṅgādhyayanavidhānaṁ punarna kasyāṁcicchākhāyāṁ śrūyatē | na cādimadarthaviṣayaṁ sadanāditvādhīnaṁ vēdatvaṁ pramāṇatvaṁ vā labhatē |

na ca vēdāṅgabhāvō ’pi kaścidvayākaraṇaṁ prati |
tādarthyāvayavābhāvādbuddhādivacanēṣviva ||

śrutiliṅgādibhistāvattādarthyaṁ nāsya gamyatē |
akr̥trimasya vā kaścitkr̥trimō ’vayavaḥ katham ||

tasmādavayavaviṣayamēvaitadēvaṁ varṇayitavyam |

ṣaḍaṅgō vēda ityuktaṁ śrutiliṅgādyapēkṣayā |
taiḥ ṣaḍbhiḥ pravibhaktaḥ sansa hi karmavibōdhanaḥ ||

nanu bāhyāṅgānapēkṣatvē vēdasvarūpāntargataśrutyādyapēkṣayā viśēṣaṇamanarthakaṁ prasajyatē | tathā hi﻿—

saṁbhavavyabhicārābhyāṁ syādviśēṣaṇasaṁbhavaḥ |
śrutyādyavyabhicārāttu tairaṅgaiḥ kiṁ viśēṣyatē ||


[p. 265]
ucyatē﻿—

yastāni pravibhaktāni hēturūpaphalaiḥ pr̥thak |
jñātvā ’dhītē sa ēvāsya vidhērarthaṁ karōti naḥ ||

adhigantavya ityētadadhyēya iti cōcyatē |
tēna śrutyādimānvēdō vēditavyō vidhērataḥ ||

dhyāyatērēva vā rūpaṁ dhyēya ityētadāśritam |
śrutyādyarpitasarvārthaḥ sa dhyātavyaḥ sadā dvijñaiḥ ||

tataśca mīmāṁsādvārā vēdārthānucintanavidhirēvāyamiti jñāyatē na vyākaraṇādhyayanavidhiḥ |

vēdē vyākaraṇādīni santyēvābhyantarāṇi naḥ |
bhavēdvā tadabhiprāyā ṣaḍaṅgādhyayanasmr̥tiḥ ||

‘taddadhnō dadhitvam’ ityēvamādīni hi vaidikārthavādāntargatānyēva hi niruktavyākaraṇādīni taiḥ vidhāyakō vēdō ’dhyētavya iti smr̥tyarthō bhavēt |

prātiśākhyāni vā yāni svādhyāyavadadhīyatē |
gr̥hyamāṇatadarthatvādaṅgatvaṁ tēṣu vā sthitam ||

yāni hi vēdavyāpāraparāṇyēva tēṣu liṅgēna śakyamaṅgatvamadhyavasātum | nanu katibhayaspr̥ṣṭavēdavākyōdāharaṇacchadmamātrēṣu pāṇiniprabhr̥tipraṇītēṣu prātiśākhyānīva prayōgaśāstrāṇīti cēt | na | tēṣāṁ padasvarūpēṣvēva vyāpārāt | pāṇinīyādiṣu hi vēdasvarūpavarjitāni padānyēva saṁskr̥tya saṁskr̥tyōtsr̥jyantē | prātiśākhyaiḥ punarvēdasaṁhitādhyayanānugatasvarasaṁdhiprayativivr̥tipūrvāṅgaparāṅgādyanusaraṇādvēdāṅgatvamāviṣkr̥tam |

pūrvōktēnānusaṁghānamāgamasya ca nāsti tē |
āgamō ’dhyayanaprāyaḥ prākca śabdānuśāsanam ||

brāhmaṇēna niṣkāraṇō dharmaḥ ṣaḍaṅgō vēdō ’dhyēyaiti vihitō jñānē dharmaḥ śāstrapūrvaprayōgē ’bhyudaya iti ca vyāhatābhidhānam | yadapi ca śabdāpaśabdajñānalāghavaṁ prayōjanatvēnōpadiṣṭaṁ tannirākr̥taprayōjanāntarasya lāghavamātramēvāvaśiṣyata iti satyamēvōktam |

yadi vā gauravasyaiva laghutvamupacaryatē |
viparyayāpadēśēna śūrē kātaraśabdavat ||

lōkaprasiddhānāmēva śabdānāmatyantaviṣamadhātugaṇōṇādisūtrādibhiralaukikasaṁjñāparibhāṣānibaddhaprakriyairanavasthitasthāpanākṣēpasiddhāntavicāraiḥ klēśēnāntaṁ gatvā yathāvasthitā
[p. 266]
nuvādamātramēva kriyatē, tatrāpi cōdāharaṇavyatiriktēṣu kasyacidēva lakṣaṇayōjanasāmarthyaṁ dr̥śyatē | tēnātyantaguruḥ sannayamupāyastutyarthamēva laghurityupacaritaḥ |yadapi kēnaciduktam﻿—

tattvāvabōdhaḥ śabdānāṁ nāsti vyākaraṇādr̥tē || iti |

tadrūparasagandhasparśēṣvapi vaktavyamāsīt |

kō hi pratyakṣagamyē ’rthē śāstrāttattvāvadhāraṇam |
śāstralōkasvabhāvajña īdr̥śaṁ vaktumarhati ||

ata ēva ślōkasyōttarārdhaṁ vaktavyam |

tattvāvabōdhaḥ śabdānāṁ nāsti śrōtrendriyādr̥tē || iti |

na hyatra kaścidvipratipadyatē badhirēṣvēvamadr̥ṣṭatvāt |

asaṁdēhaśca vēdārthē yadapyuktaṁ prayōjanam |
tadapyasadyatō nāsmātpadavākyārthanirṇayau ||

yataḥ padārthasaṁdēhāstāvadbahavō vr̥ddhavyavahārādēva nivarttantē | śēṣāśca nigamaniruktakalpasūtratarkābhiyuktēbhyaḥ sarvēṣāmarthapratipādanaparatvāt | vyākaraṇēna punaratantrīkr̥tyārthaṁ padasvarūpamātrē ’nvākhyāyamānē dūrādapētamēvārthajñānam | tathā hi﻿—

dhātubhyaḥ kalpitē nāmni kriyāyōgō ’nugamyatē |
na cābhidhānavēlāyāṁ tatpratītirbhanāgapi ||

‘gamērḍōḥ’ityētadvayutpattyanusārī hi gantr̥mātramēva gōśabdavācyamadhyavasyēt | jātiśabdaścāyaṁ vr̥ddhavyavahārē ’vasthitō yatra prasiddhastatrānvākhyātavyaḥ | tathā ca﻿—

kuśalōdāraśabdādēryāvatyanugamaḥ sthitaḥ |
na tāvatyēva śabdārthaprasiddhirvyavatiṣṭhatē ||

aśvakarṇājakarṇādau samāsānugamē sati |
apētāvayavārthō ’rthō dr̥śyatē vr̥ttaśabdavat ||

ēvaṁ rājanyaśabdādērayatatvādyanādaraḥ |
vyākriyāviparītō ’pi sthitō lōkaprasidghitaḥ ||

tathā vēdaviruddhē ’rthē dr̥ṣṭaṁ śabdānuśāsanam |
tattathā yadi gr̥hyēta vēdāṅgatvaṁ virudhyatē ||

‘kalērḍhak’‘vāmadēvāḍḍyaḍḍyau’ itikalivāmadēvadr̥ṣṭasāmābhidhānapratipattirvaiyākaraṇasya
[p. 267]
bhavati | vēdē tu “tatō vasu vāmaṁ samabhavat tasmādvāmadēvyam” “yadakālayattatkālēyasya kālēyatvam” ityādyarthavyutpattidarśanaṁ vyākaraṇānusāriṇīṁ pratipattiṁ bādhatē | tathā kalpasūtrakāraiḥkr̥ṣṇaśaṁ vāsaḥ kr̥ṣṇavalakṣē ajinēityēvamādiṣu kr̥ṣṇadaśādivivaraṇāśrayaṇādvayākaraṇaśatēnāpyanavagatā arthā vēdārthavitparamparāprāptā vēdavākyapaurvāparyāvagatayūpādiśabdārthāśca vyākhyāyantē | yathā caivamādiṣu vyākaraṇānapēkṣāṇāmēva niḥsaṁśayārthapratipattistathā sthūlapr̥ṣatyādiśabdārthēṣvapi vyākhyātr̥paramparaiva nirṇayakṣamēti na vyākaraṇamapēkṣitavyam | kiṁ ca﻿—

vākyārthēṣu ca saṁdēhā jāyantē yē sahastraśaḥ |
naiṣāṁ vyākaraṇātkaścitpūrvapakṣō ’pi gamyatē||

yadi vēdārthāsaṁdēhaprayōjanaṁ vyākaraṇaṁ bhavēttataḥ kimarthavādāḥ svatantrāḥ kaṁcidarthaṁ pratipādayantyatha vidhiśēṣabhūtāḥ | tathā kimūrgavarōdhanamaudumbaratvasya phalamuta praśaṁsārthamupāttamiti | tathā hētuvidhihētvarthavādamantraprayōgadr̥ṣṭādr̥ṣṭārthatvādiṣu grahaikatvavivakṣādiṣu ca saṁdēhānapanayēt | athaivamādiṣu mīmāṁsāsiddhatvādvayākaraṇē ’nupanyāsastataḥ kalpasūtrakāravacanasiddhakatipayasthūlapr̥ṣatyādyarthanirṇayaprayōjanatā sutarāṁ nāśrayaṇīyā | api ca—

lakṣaṇōtthē ’pi saṁdēhē vyākhyānādēva nirṇayaḥ |
vēdaśabdēṣvapi vyākhyā naiva daṇḍairnivāryatē ||

‘vyākhyānatō viśēṣapratipattiḥ’ityanayaiva paribhāṣayā na hisaṁdēhādalakṣaṇamitivanna hi saṁdēhādavēda ityapi śakyaṁ vaktum |

na cāgr̥hītaśabdārthaiḥ kaiścidvyākaraṇāśrayāt |
vyākhyātuṁ śakyatē vēdō yataḥ syāttēna niścayaḥ ||

yathaivāvasthitō vēdastathā vyākhyā ’pi sarvadā |
ataḥ sthūlapr̥ṣatyādivyākhyā vyākaraṇādr̥tē ||

na ca lōkē prayuktānāṁ padānāṁ dr̥śyatē svaraḥ |
vyavahārādbahirbhūtātsvarānnātō ’rthaniścaya ||

vr̥ddhavyavahārādhīnaṁ śabdārthāvadhāraṇaṁ tatra ca samāsāntōdāttatvapūrvapadaprakr̥tisvaratvādiprayōgavibhāgābhāvānna tatkr̥tā ’rthaviśēṣavyavasthā |

yatra tvasti svarajñānaṁ vēdavākyēṣvaviśrutam |
tatra naiva padārthānāmavadhāraṇasaṁbhavaḥ ||


[p. 268]
tatrāpi nirṇayō yaḥ syādarthaprakaraṇādibhiḥ |
tatra tairēva siddhatvānna svarasyābhidhāṅgatā ||

tēnādr̥ṣṭārtha ēvāyaṁ svarapāṭhō ’vagamyatē |
sarvadā brahmayajñāṅgadravyayajñajapēṣu ca ||

vyākaraṇānugamō ’pi cāsya yadi nāma kathaṁcittadupayōgārtha ēva bhavēnnatu lōkikaprayōgārthaḥ| atyantāprayuktatvāt |

na ca vyākaraṇōktēna svarēṇārthasya nirṇayaḥ |
śabdānuśāsanaṁ hyētaddr̥ṣṭaṁ nārthānuśāsanam ||

tasmādasaṁdēhārthamapi nādhyēyaṁ vyākaraṇam | na hyētadarthaniścayāṅgabhūtasvaraviśēṣaprayōgōtpattiśāstram | yānyapi ca ‘imāni bhūyaḥ śabdānuśāsanasya prayōjanāni’ ityēvamupanyastāni tēṣāmapi kānicitprayōjanatvayōgyānyēva na saṁbhavanti, kānicitprayōjanābhāsāni, kānicidapramāṇakāni | api ca﻿—

arthavattvaṁ na cējjātaṁ mukhyairyasya prayōjanaiḥ |
tasyānuṣaṅgikēṣvāśā kuśakāśāvalambinī ||

tatra yastāvattē ’surā ityādyasurapurākalpārthavādaprakramē ’paśabdapratiṣēdhaḥ prayōjanatvēnōpanyastaḥ sa yathāvasthitastathōktaṁ prāk | duṣṭaḥ śabda ityatrāpi bahujanaprasiddhaśikṣākārapaṭhitamantrapadōddhārēṇa śabdapadaṁ prakṣipatā svapakṣānurāgō darśitaḥ | duṣṭamantraprayōgē tviṣyata ēva yajamānasya pratyavāyaḥ | ‘yaddhōtā jahāti vāgghi tadyajamānaṁ jahāti’ ityēvamādibhiḥ sarvartvikprayōjyamantravināśēṣu yajamānagāmidōṣadarśanāt | tathā ca ‘indraśatrurvardhasva’ iti mantraprayōgavināśadōṣa ēvōdāhr̥taḥ | yattu niruktē ‘yadadhītamavijñātaṁ nigadēnaiva śabdyatē’ityuktaṁ, tadasmābhiḥ prathamasūtra ēvārthaśabdaṁ vyācakṣāṇaiḥ snānasmr̥tyatikramakāraṇatvēnōpavarṇitam | ‘anatikrāmantō vēdamarthavantaṁ santamanarthakamavakalpayēma, dr̥ṣṭō hi tasyārthaḥ karmāvabōdhanam’ iti | tataścāvyākhyātēna vēdēnārthaprakāśanākaraṇāt ‘na tajjvalati karhicit’ iti | satyamēvaitat | na tu vyākaraṇasya tatrōpayōgaḥ | karmaprayōgōtpattiṁ pratyaśāstratvāt | śabdaśāstramētaditi cēttēṣvapi pūrvōktēna nirmūlatvēna na vyavasthā syāt tasmātkalpasūtraniruktamīmāṁsānāmēvādhītamantrabrāhmaṇārthavijñānōpayōgakṣamatvādētatprayōjanaṁ yuktaṁ, na tu vyākaraṇasya |yastu prayuṅkta ityē
[p. 269]
tadapi mantrabrāhmaṇaśabdasyasamyakprayōgaprayōjanamēva vijñāyatē | yathāsamāmnātādanyathākaraṇācca “duṣyati cāpaśabdaiḥ” iti | svādhyāyādhyayanādhyāpanayajanayājanagatavēdaśabdavināśē ’pi ‘yadr̥ktō yajña ārtimiyāt‘ita | ētadvacanādavagatadōṣānuvādō ’pītyavagamyatē |vāgyōgaviditica bahulōkavyavahāradarśanādviditapadapadārthasaṁbandhaḥ pumān,brāhmaṇavākyēṣu cōddiśyamānōpādīyamānaguṇapradhānādinirūpaṇāvadhr̥tavacanavyaktiviśēṣōmantrēṣucāvagatacōditācōditasvārthaparārthaprakāśanārhatvānarhatvavidēva ca vāgyōgavidityucyatē na vaiyākaraṇaḥ | vaiyākaraṇasyaivaṁvidhaprayōgōtpattyaśāstratvāt | yadapyavidvāṁsaiti,pratyabhivādēnāmāntyasvaraplutānabhijñanindāvacanaṁ, tatplutasya trimātrasya lōkaprasiddhatvānmanvādyupadiṣṭanāmāntyaprayōgasiddhau labdhāyāṁ tatprayōgōtpattyaśāstratvam | na ca tāvatā manvādibhiranēnacōdāhr̥tēna ślōkēna prakr̥tipratyayādivibhāgadvārēṇa śabdāpaśabdavivēkajñāna tadupayōgō vāśrīyatē |yacca‘prayājāḥ savibhaktikāḥ kartavyāḥ’ iti tadyājñikōpadēśasiddhatvād brāhmaṇē ca ṣaḍahavibhaktayaḥ “agnirvr̥trāṇi jaṅghanat” “agniṁ vō vr̥trahantamam” ‘agninā ’gniḥ samidhyatē’ ityēvamādivibhaktavibhaktiprayōgadarśanādantarēṇāpi vyākaraṇaṁ vaibhaktikamātrālōcanēnāpi vā savibhaktikaprayājaprayōgasiddhēraśāstraṁ vyākaraṇam | “yō vā imāṁ padaśaḥ svaraśō vācaṁ vidadhāti sa ārtvijīnō bhavati”iti samyagvēdādhyāyyēvamabhidhīyatē | tathā “catvāri vākparimitā padāni” iti yāni tāvadōṁkāramahāvyāhr̥tyādicatuṣṭayabāhulyaprayōjanānusaraṇēna nairuktairapyakṣaravarṇasāmyānnirbrūyāditivatprapañcitāni, na tatra vyākaraṇasya kaścidadhikāraḥ | yattu nāmākhyātōpasarganipātacatuṣṭayānugataṁ vaiyākaraṇamatamāśritaṁ tadapi catuṣṭayasya lōkasiddhatvādēva nātīva vyākaraṇāpēkṣam | ētadviṣayatvē ca varṇyamānē “turīyaṁ vācō manuṣyā vadanti” ityasaṁbaddhamēva syāt | caturṇāmapi padajātānāṁ manuṣyairucyamānatvāt | tasmādayamasya mantrasyārthaḥ paurvāparyasaṁgatō varṇyatē | “catvāri vākparimitā padāni” iti yairvākpadyatē gamyatē tāni catvāri pratyakṣānumānōpamānārthāpattyākhyāni pramāṇānyabhidhīyantē | tatra yāni pratīkavidhiprākr̥tavaikr̥tavākyasārūpyadr̥ṣṭānupapadyamānādiprabhavairanumānōpamānārthāpattyākhyaistribhirgamyantē, tāni tatsiddhatvādēva nēṅgayanti nōccārayanti | yastu bhāgastairaśakyaḥ pratipādayituṁ taṁ turīyaṁ pratyakṣasamadhigamyamadhyētārō manuṣyā vadanti samāmanantītyarthaḥ | ṣaṭpramāṇīmadhyācca pramāṇadvayaṁ vākpadatvādapōddhr̥tam | abhāvastāvadabhāvaviṣayatvādēva vākpadaṁ na bhavati | āgamasya punarvāgātmakatvātpadyamānavāgāśritasya padatvāśrayaṇamanupa
[p. 270]
pannam | pratyakṣapakṣanikṣiptatvātpr̥thaktvēnānirdēśaḥ |catvāri śr̥ṅgētyasya tu viṣuvati hōturājyē prayuktasya yō ’rthaḥ sa mantrādhikaraṇē vyākhyātaḥ | na cātra kācidvyākaraṇāpēkṣā | yattu catvāri padajātāni śr̥ṅgāṇītyēvamādisaṁkhyāsāmānyamātrēṇa karmaviniyōgānapēkṣamarthāntaraṁ varṇyatē, tadvayākaraṇakr̥tavākvauśalamātram | tādr̥śaṁ ca vaiśēṣikādiṣvapi tadabhiyuktaiḥ śakyaṁ yōjayitumityanādaraṇīyam | “utatvaḥ paśyan”ityapi lōkaniruktakalpasūtramīmāṁsāśrayōtpannapadārthavākyārthajñānapraśaṁsārtha ēva mantrō vijñāyamānō na vyākaraṇamadriyatē | ēvaṁ “saktumiva titaünā”ityēṣō ’pyaviplutasvādhyāyādhyayananirmalavēdākṣarārthajñānapraśaṁsārthaṁ pūrvavadēva varṇanīyaḥ | “āhitāgnirapaśabdaṁ prayujya”iti, vyākhyātamēvaitat | yadapi nāmakaraṇē, ghōṣavadādyantarantasthaṁdvicaturādivarṇakr̥dantaparigrahataddhitavarjanavacanaṁ, tatkr̥ttaddhitasaṁjñayōrvyākaraṇē ’pi pūrvaprasiddhayōrēvōpādānādvarṇaparimāṇasya ca pratyakṣapūrvakasmr̥tyadhīnatvād ghōṣavattvādīnāṁ ca śikṣāprātiśākhyēṣvanukramaṇātsarvaiśca śrōtriyairaklēśēna nāmakaraṇānna vyākaraṇaṁ nāma prayōgōtpattiśāstratvēnāpēkṣaṇīyam | “sudēvōasi varuṇa6” ityatra yadyapi tāvatsapta vibhaktasya ēva sapta sindhava iti vyākhyāyantē tathāpi tāsāṁ vibhaktisaṁjñāmātraṁ vyākaraṇēna kriyatē prasiddhamēva vā gr̥hyatē | yāni tu prayōgarūpāṇi tāni lōkē vēdē ca vibhāgaśaḥ pratyakṣāṇyēvēti na vyākaraṇāpēkṣayaivamabhidhīyantē | yadā punaḥ sapta sindhavō nadya ēva yajñartvigyajamānapraśaṁsāpakṣē vā sapta hōtrāgatā vācaḥ sapta sāmasvaragatāstadbhaktiṁgatā vā parigr̥hyantē, tadaitihāsikayājñikagōcarāpannatvādaviṣaya ēva vyākaraṇasya |

saṁskr̥tānāṁ ca śabdānāṁ sādhutvē parikalpitē |
vaktavyaḥ kasya saṁskāraḥ kathaṁ vā kriyatē punaḥ ||

vyākaraṇēna śabdēṣu saṁskriyamāṇēṣu na jñāyatē kiṁ vastu saṁskriyatē kō vā saṁskāra utpattiprāptivikārāpūrvasādhanasāmarthyādhānānāṁ kriyata iti |

na tāvadasti śabdatvavarṇatvavyaktisaṁskriyā |
sarvatrātiprasaṅgēna na vyavasthā hi sidhyati ||

śabdatvē saṁskr̥tē syāddhi dhvanīnāmapi sādhutā |
varṇatvē ’pyēkavarṇānāṁ gāvyādīnāṁ ca tulyatā ||

ētēna varṇavyaktisaṁskāraḥ pratyuktaḥ |


[p. 271]
gavādiṣu gakārādiryaḥ sakr̥tsaṁskr̥taḥ kvacit |
gāvyādiṣu sa ēvēti sādhurēva prasajyatē ||

ēvaṁ pratyēkasaṁskārē na kasyacidasādhutā |
samudāyastu naivāsti tēṣāmayugapacchrutēḥ ||

yēṣāṁ tāvadvarṇavyaktayaḥ pradhvaṁsinya ēva tēṣāṁ vinaṣṭānutpannānāṁ saṁskārāyōgyatvamēva |

vartamānā ’pi saṁskārakṣaṇaṁ naivāvatiṣṭhatē |
tāvadēva vinaśyētsā yāvatsaṁskartumiṣyatē ||

na ca tāṁ saṁskr̥tāṁ bhūyaḥ kaścana drakṣyati kvacit |
saktūnāmiva saṁskārō hōmēnaiṣa prasajyatē ||

yathaiva hōmasaṁskr̥tānāṁ bhasmasādbhāvātsaktūnāṁ punardarśanaviniyōgāsaṁbhavāddvitīyāpratipāditasaṁskāryatvaparigrahē saktavō hōmastadbhāvanāvidhiriti sarvēṣāmanarthakatvaṁ prasajyata iti saṁskārānāśrayaṇaṁ, tathaiva kṣaṇikaśabdavyaktisaṁskārapakṣē sarvānarthakatvaprasaṅgaḥ | tataśca yō ’pyayamaniyamō ’bhihitō yadyēvaṁ nityaḥ śabdō ’thāpi kārya ubhayathā ’pi lakṣaṇaṁ pravartyamiti sa ēvamēva nyāyamirūpaṇabhayamātrāviṣkaraṇārthaḥ śiṣyavyāmōhanārthō vēti na yuktaḥ parigrahītum |

adūraviprakr̥ṣṭē ca vastunyaniyamō bhavēt |
śītōṣṇāniyamaṁ brūyātkō nu vahnēḥ sacētanaḥ ||

utpādaścaiva saṁskāraḥ kāryapakṣē bhavēdayam |
tataśca sutarāṁ prāptā prayōgōtpattyaśāstratā ||

vyākaraṇaprakriyānugr̥hītēna vaiyākaraṇēnōtpādyamānēṣu sādhuśabdēṣu nityavēdamūlatvavēdāṅgatvanirākaraṇaṁ svayamēvāpāditam |

atha vyākaraṇōtpannaiḥ śabdairvēdō ’pi nirmitaḥ |
tatō vyākaraṇasyēva vēdasyāpyapramāṇatā ||

śabdaścōtpādyamānatvē kṣaṇānna syātkṣaṇāntarē |
tādr̥śasya ca saṁskārō na śakyō nōpayujyatē ||

tasmādaniyamaṁ muktvā nityaḥ saṁkriyatē yadi |
vikriyākhyō ’pi saṁskārastatō naivāsya saṁbhavēt ||

vinā vyākaraṇādāptiḥ siddhā śrōtrasamāśrayā |
adr̥ṣṭārthastu saṁskārō vidhyabhāvānna gamyatē ||


[p. 272]
dr̥ṣṭārthēṣu ca śabdēṣu nādr̥ṣṭēna prayōjanam |
na hīṣṭaṁ bhōjanārthānāṁ vrīhīṇāṁ prōkṣaṇātphalam ||

karmaprakaraṇāmnātā na ca vyākaraṇakriyā |
yēnāpūrvaprayuktānāṁ śabdānāṁ saṁskr̥tirbhavēt ||

hantyādividhivannāpi saṁbhavī vyākriyāvidhiḥ |
pauruṣēyaṁ kathaṁ vastu vidadhyācchāśvatō vidhiḥ ||

tēnānārabhyavādē ’pi vidhirnaivāsti tādr̥śaḥ |
anārabhya vidhitvē ca na karmārthatvasaṁbhavaḥ ||

aikāntikaṁ hi saṁskāryaṁ yatkratau syātsruvādivat |
taddvārēṇa kratuprāptirna lōkavyabhicāriṇaḥ ||

lōkavēdagatatvācca śabdānāṁ vyabhicāritā |
atō na vyākriyā gacchēttadupasthāpitaṁ kratum ||

ākāśē ’vasthitaḥ śabdaḥ saṁskartuṁ śakyatē katham |
nityatvānmūrtyabhāvācca vyōmāśritavibhutvavat ||

varṇasaṁskāramātraṁ ca yadi vyākaraṇādbhavēt |
pratyāhārēṇa tatsiddhērnōttarēṇa prayōjanam ||

samudāyastvavastutvānnaiva saṁskāramarhati |
pratyēkaṁ ca bhavēdyadvadagnidharmaḥ pratīṣṭakam |

na ca sthalavadārambhō varṇaiḥ śabdasya kasya cit |
yēna tatsaṁskr̥tiḥ sidhyētsa hi pūrvaṁ nirākr̥taḥ ||

sphōṭagōśabdatāṅgatvaprabhr̥tau padakalpanā |
gakārādipadavyākhyādvārēṇaiva nirākr̥tā ||

sarvavarṇasamūhō ’pi na saṁskāryaḥ kathaṁcana |
na tasyārthaprayuktatvamasti hyanabhidhānataḥ ||

atha tricaturā varṇāḥ saṁskriyantē padē padē |
saṁkhyāmātrasya sādhutvaṁ tacca syāditarēṣvapi ||

saṁskriyētānupūrvī cēcchabdadharmō na sēṣyatē |
grahaṇōccāraṇasthatvādgāvyādiṣu ca saṁbhavāt ||

grahaṇōccāraṇē ēva saṁskāryē yadi manyasē |
karmaṇaḥ karmasādhyatvamupariṣṭānniṣētsyatē ||


[p. 273]
vakṣyati hi﻿—

kartr̥guṇē tu karmāsamavāyādvākyabhēdaḥ syāditi |

tālvādiśrōtrasaṁskārō na ca vyākaraṇādbhavēt |
vaidyōpadiṣṭasaṁskārasaṁskāryatvāvadhāraṇāt ||

manō vā puruṣō vā ’tha saṁskārāspadamiṣyatē |
śabdānuśāsanaṁ śāstramiti vyarthaṁ tadā bhavēt ||

śiṣyānuśāsanatvaṁ hi śāstrāṇāmupapadyatē |
śabdasyānanuśāsyatvādvayarthaṁ tadanuśāsanam ||

sphōṭaśabdē ca saṁskāraḥ sutarāṁ nōpapadyatē |
asantau tatra hi syātāṁ prakr̥tipratyayāvapi ||

vākyasphōṭaśca yairiṣṭaḥ sarvāvayavavarjitaḥ |
nāmākhyātādisaṁskāryaṁ tēṣāṁ śaśaviṣāṇavat ||

apōddhārēṇa saṁskārō yadyatrābhyupagamyatē |
śr̥ṅgaṁ śaśādapōddhr̥tya kiṁ na saṁskriyatē manāk ||

anyāvayavasārūpyādapōddhārō yadīṣyatē |
kharaśr̥ṅgēṇa sārūpyācchaśaśr̥ṅgasya kiṁ na saḥ ||

gavayādiṣu nāṅgānāṁ sādr̥śyaṁ yannidarśitam |
satyāvayavasāmānyāttārdihāpīṣyatē tathā ||

vākyādhikaraṇē caitadvistarēṇa nirākr̥tam |
tēnāpōddhārasaṁskārakalpanā ’pi na yujyatē ||

anvācakṣīta śāstraṁ cēcchabdānasadapōddhr̥tān |
ētēnaivāpramāṇatvamasya māhēndrajālavat ||

aṁśiṣyatvādaśāstratvamēvaṁ tāvatpadaṁ prati |
vākyānuśāsanaṁ naiva kr̥taṁ vyākaraṇēna ca ||

arthēna ca prayuktānāṁ śabdānāṁ saṁskriyōditā |
vākyamēvaṁvidhaṁ cēṣṭaṁ na padānyarthavarjanāt ||

brāhmaṇārthō yathā nāsti kaścidbrāhmaṇakambalē |
dēvadattādayō vākyē tathaiva syuranarthakāḥ ||

iti bahuprapañcamuktvā kēvalasya cāprayōgādarthaprayuktatvaṁ nirākr̥tya vākyānvākhyānārthamēva vyākaraṇamapi vyākhyānaṁ yuktamāsīttadanāśrayaṇāttu sūtravārtikabhāṣyakāravadēva
[p. 274]
pūrvāparaviruddhamabhidadhānaiṣṭīkākārairapi sutarāṁ vyākaraṇasyāpratyayitapuruṣapraṇītatvaṁ darśitam |

atō vigānabhūyiṣṭhādviruddhānmūlavarjitāt |
niṣphalācca vyavasthānaṁ śabdānāṁ nānuśāsanāt ||

tataśca﻿—

svādhyāyādhyayanaṁ muktvā tatprayōgaśca karmasu |
śēṣaśabdaprayōgēṣu na vyavasthōpayujyatē ||

tēna sarvairbhāṣitavyaṁ sarvē sādhava iti | atrānumānaprayōgāḥ﻿—

gāvīgōṇyādayaḥ śabdāḥ sarvē gōtvasya vācakāḥ |
vr̥ddhaistatra prayuktatvādgaurusrētyēvamādivat ||

ēvaṁ sādhutvamētēṣāṁ sarvēṣāmarthasādhanāt |
śrautratvānnāpaśabdatvaṁ pūrvadr̥ṣṭāntadarśanāt ||

anāditvaṁ ca sarvēṣāmavadhyanavadhāraṇāt |
vakturvaktuḥ purō vr̥ttēḥ śakyaṁ vaktuṁ gavādivat ||

sādhubhirbhāṣamāṇānāṁ nādr̥ṣṭaphalasaṁbhavaḥ |
dr̥ṣṭārthatvādyathā dhūmādagniṁ dēśē ’vagacchatām ||

aśāstravihitvācca buddhaśabdābhidhānavat |
śāstraṁ nāvēdarūpatvātprākr̥tavyākriyādivat ||

vēdamūlatayā ’pyasya pramāṇatvaṁ na kalpatē |
avēdaviṣayārthatvānnāṭakādinibandhavat ||

śāstrāṅgamapi naivaitadatādarthyātkathādivat |
atādarthyaṁ vinā ’pyasmādvēdēnārthāvabōdhanāt ||

na ca śabdaprayōgāṅga siddhē tasminpravartanāt |
yadīdr̥śamanaṅgaṁ taddr̥ṣṭaṁ nētrānumānavat ||

yathā hi cakṣurādigrahaṇānapēkṣarūpādivijñānasiddhau tajjanitārthāpattiprabhavaṁ cakṣurādyanumānamupajātamapi na pūrvajñānasyāṅgamēvaṁ lōkavēdasiddhaśabdaprayōgōttarakālapraṇītatayā vyākaraṇamapyanaṅgam |

tasmātparyāyaśabdatvādgāvyādēstaruvr̥kṣavat |
ācārēṇa prayōjyatvaṁ na śāstrasthairnivāritam || 24 ||


[p. 275]
ēvaṁ prāptē ’bhidhīyatē﻿—

anaikāntikatā tāvadarthāpattērihōcyatē |
anyathā ’pyupapannatvātprayōgārthāvabōdhayōḥ ||

vācakatvādr̥tē yastu na kathaṁcitprayujyatē |
prayōgapratyayāyattā tatra vācakatā dhruvam ||

saṁśayapratibaddhē ca pūrvapakṣārthanirṇayē |
iṣṭārthaniścayaḥ śakyaḥ sukhaṁ siddhāntahētunā ||

dr̥ḍhaviparyayajñānānantaraṁ sahasaiva ca samyagjñānōtpādātibhārādbhāraikadēśāvatāraṇārthaṁ saṁśayōtthāpanāmātramēva tāvadyuktam | atha vā﻿—

saṁsiddhavyavahāratvādanāditvaṁ yadāśritam |
aparādhaprasaṅgēna tatraiṣā saṁśayakriyā ||

yadi hyēkāntēna yādr̥śaḥ paramukhācchabdaḥ śrūyatē tādr̥gēva sarvēṇa sarvadōccāryēta tatō vr̥ddhavyavahāraparamparāyāṁ satyāṁ gavādibhiriva na gāvyādibhiḥ kaścidapi kālaḥ śūnya āsīdityadhyavasāyādanāditvamaṅgīkriyēta | aparādhajasya śabdasya saṁbhavāttu tadāśaṅkāyāṁ satyāṁ naikāntataḥ sarvēṣāmanāditvam | prayatnaniṣpattēriti pūrvōktanyāyāvadhāritaprayatnābhivyaktirēva hētutvēnōpadiśyatē | apara āha | aprayatnaniṣpattēraparādhasya bhāgitēti | yō hyaskhalitaprayatnaḥ śabdamabhivyanakti tasya paramparāgataśabdōccāraṇamātrātsarvē samānavidhānā bhavēyuḥ | yadā tvaprayatnaniṣpattirapi śabdē saṁbhāvyatē tadā tatrāparādhajarūpāntarāpattiprasaṅgānna niyōgataḥ sarvaśabdānāṁ samānavidhānatvam | atha vā śabdaviṣayasya prayatnasyaiva yā niṣpattistasyāmaparādhaḥ sunipuṇānāmapyavikalakaraṇānāṁ dr̥śyatē kimutānipuṇaviguṇakaraṇānām﻿—

yaśca prayatnaniṣpattāvaparādhaḥ kr̥tāspadaḥ |
śabdē sa tadabhivyaṅgyē prasajankēna vāryatē ||

ataścānaparādhēna vyajyamānēṣu sādhutā |
sāparādhēṣvasādhutvaṁ vyavasthaivaṁ ca tatkr̥tā ||


[p. 276]
lōkē ’pi ca﻿—

avinaṣṭē vinaṣṭē ca dr̥śyētē sādhvasādhutē |
tathā sati ca taddvārā siddhiḥ śabdāpaśabdayōḥ ||

yadvā satyatvamēvēdaṁ sādhutvamabhidhīyatē |
asatyatvamasādhutvaṁ dharmādharmōpayōgavat ||

dharmādharmavyavasthā hi satyānr̥tanibandhanā |
vihitapratiṣiddhatvāttayōścēṣṭā saśāstratā ||

arthasatyaṁ yathā vācyaṁ śabdasatyaṁ tathaiva hi |
śabdānr̥taṁ na hātavyamarthānr̥tavadēva naḥ ||

ēvaṁ sati vyavasthānē bhakṣyāmakṣyavibhāgavat |
prayōgōtpattyaśāstratvāditi hētōrasiddhatā ||

atha vā yaduktam |

sādhōrnityaprasaktatvādasādhōraprasaṅgataḥ |
na dharmaniyamō ’stīti tatrēdamabhidhīyatē ||

aparādhasya bhāgitvādubhayaṁ sāvakāśakam |
sādhōraniyatā prāptirasādhōśca prayōjyatā ||

yadi hi sādhuḥ prayujyamānō na kaścitkadācidapi vinaśyēttatastasya nityaprāptatvānnivartyāpaśabdāprāptēśca niyamaśāstramanarthakaṁ bhavēt | yadā tvaparādhabhāgitvē sati dvayōrapyaniyatā prāptistadā sādhuniyamakāriṇaḥ śāstrasya na viṣayavyāghātaḥ | ēka ēvāyaṁ śabdaḥ puruṣāśaktipramādakāraṇādibhēdāttāṁ tāṁ varṇanyūnātirēkakramānyatvādyavasthāmanupataṁstēna tēnāpabhraṁśarūpēṇa gr̥hyamāṇastamēvārthaṁ pratipādayatīti na paryāyakalpanayā vācakaśabdāntaratvaikāntasiddhiḥ | kiṁ ca |

dēvadattādināmāni niḥsaṁdigdhāni yāni ca |
bālaistattādirūpēṇa nāśyantē taiśca saṁśayaḥ ||

tattādiśabdādapi hi bālaprayuktāttadanukārikaṭhōrabuddhiprayuktādvā dēvadattādyarthapratyayamupalabhamānaḥ kathamiva prayōgapratyayadarśakābhyāmēva vācakatvamadhyavasyēt |

apabhraṁśāśca yē kēcidrūḍhā gāvyādayō janē |
tē ’pi gāvyādirūpēṇa nāśyantē vyabhicāritāḥ ||


[p. 277]
katiṣucidēva gāvyādiṣu cirāpabhraṣṭatvādrūḍhayāśaṅkayā sādhutvabhrāntirbhavēt | yē tu saṁpratyēva jaḍaprāyajñānakaraṇairabhinavagāvyādirūpēṇa vināśyaśabdāḥ prayujyamānāḥ prakr̥tyanusaraṇadvārēṇa vā ’rthaṁ pratyāpayanta upalabhyantē tēṣvapi prayōgapratyayadarśanamastītyanaikāntikatā |

tataśca tvatprayuktō ’yaṁ hēturapyaparādhabhāk |
anaikāntikatādōṣānna hyasau sādhanakṣamaḥ ||

anyathōccāryamāṇaśca śabdō ’pabhraśyatē yathā |
tathā hēturanaikāntāddhētvābhāsatvamr̥cchati |

tasmāddr̥ṣṭaprayōgē ’pi punarasti vicāraṇā |
vācakō ’yaṁ na vētyēvaṁ sati vā ’nyēna nirṇayaḥ || 25 ||

saṁśayāpādanātparapakṣē jitē ’pi svapakṣasiddhirdurlabhaivētyēvamarthamuttarasūtram﻿—anyāyaścānēka śabdattvamiti | kathaṁ punaridamanyāyyam | taducyatē﻿—

vācyavācakasāmarthyaniyamō yō ’bhidhāgataḥ |
saṁbandhastadanēkatvē svarūpātsō ’pi hīyatē ||

ēkātmakayōrēva hi vācyavācakayōranyōnyākṣēpātparasparaniyamaḥ saṁbhavatyanyatarasyāpi tvanēkatvē sati vyabhicārānniyamahāniḥ | kiṁ ca﻿—

sāmarthyaṁ sarvabhāvānāmarthāpattyā ’vagamyatē |
ēkasāmarthyasiddhē ’rthē nānēkaṁ tacca labhyatē ||

atyantādr̥ṣṭā hi vācyapratyayānyathānupapattimātrapramāṇikā vācakaśaktirēkatraiva kalpitā tadanusāryapabhraṁśēṣvapi cēdanugamyatē kō nāma tannirapēkṣavācakaśaktyantarakalpanāṁ labhēta |

nāma ca vyavahārārthamarthasyābhyupagamyatē |
tēnaikēnaiva siddhē ’rthē dvitīyādi ca niṣphalam ||

kiṁ ca﻿—

vikalpasyāṣṭadōṣatvaṁ purastādēva varṇitam |
sa cēhānēkaśabdatvē niścayēna prasajyatē ||


[p. 278]
nāmāntarē śrutē cārthastadbhinnō ’nyaḥ pratīyatē |
saṁjñācōtpattisaṁyōgādityatraitadvadiṣyatē ||

yā tu hastaḥ karaḥ pāṇirityatrānēkaśabdatā |
ananyagatikatvēna sā dr̥ḍhasmaraṇēna ca ||

ēkaśaktyanusārēṇa yāvattvasti gatiḥ kvacit |
upamānānumānābhyāṁ tāvatsaivānugamyatē ||

tasmātsvarūpasaṁbandhaśabdārthatvanirūpaṇē |
ēkaikaniyamādēva gatiḥ syānnānyagōcarā ||

yathā ca prakr̥tisārūpyadvārēṇāpabhraṁśāḥ prākr̥tīmēva śaktimāvirbhāvayantō ’rthapratipattāvupayōgaṁ gacchantiṁ tathātadaśaktiścānurūpatvādityatra varṇayiṣyatē |

tēnānēkaprayōgē ’pi kaścidēvārthasaṁgataḥ |
tadupasthāpanēnānyē bōdhakāstadaśaktijāḥ || 26 ||

tulyaprayōgapratipattīnāmanyatarāvadhāraṇamaśakyāmiti cēdata āha﻿—tatra tattvamabhiyōgaviśēṣātsyāditi | kaḥ punarabhiyōgaḥ kō vā tadviśēṣaḥ kathaṁ vā tēna vācakatvanirūpaṇamiti | taducyatē﻿—

lakṣaṇaśravaṇābhyāsādabhiyōgaḥ pravartatē |
tēna lakṣyāntarajñānaṁ tadviśēṣō ’bhidhīyatē ||

pratipadapāṭhō hyānantyādatyantāśakyastadabhāvē ca lakṣaṇānusaraṇamēvaikamaśēṣalakṣyanirūpaṇakṣamatvēnāvadhāryatē |

tasmānna lōkavēdābhyāṁ kaścidvyākaraṇādr̥tē |
vācakānanapabhraṣṭānyathāvajjñātumarhati ||

tatsāmastyāparijñānē pāriśēṣyānirūpaṇāt |
arthāpattyā ’paśabdānāṁ niścayō nōpapadyatē ||

lakṣaṇānugamādyāṁstu bahirēva prayuñjatē |
niyatapratipakṣatvāttēṣvarthāpattisaṁbhavaḥ ||


[p. 279]
tēnōbhayajñānasyāpi vyākaraṇamēvōpāya iti tadgatābhiyōgaviśēṣāśrayaṇam | yattu prayōgōtpattiśāstratvāditi lakṣaṇē tanmūlāsaṁbhavāditarētarāśrayatvamuktaṁ tallōkavyavahāraprasiddhapratipādakatvamātrēṇānirṇītapāramārthikavācakatvairapi vyākaraṇāvayavabhūtaiḥ padaiḥ kēṣāṁcitsādhutvamanvākhyāya punastairapyanvākhyāpakaśabdasādhutvanirṇayātparihariṣyatē |

yadi vācakataivādau na syādvayākaraṇādr̥tē |
na vijñāyēta vā tatra bhavēdanyōnyasaṁśrayam ||

nirjñātē vācakatvē ’pi tadapabhraṁśasaṁkarāt |
vivēkapratipattyarthamiṣṭā ca vyākriyā smr̥tiḥ ||

tēna saṁkīrṇāsaṁkīrṇavācakajñānōpāyatvāllōkavyākaraṇayōrbhinnaviṣayatvēnāpunaruktatā, vēdē sādhuśabdamātradarśanādanarthakaṁ vyākaraṇamiti cēt | na | akr̥tsnaviṣayatvāt |

kēcidvayavasthitā ēva sādhavō lōkavēdayōḥ |
sarvaśākhāgatānvidyātkō vā sādhāraṇānapi ||

yathaiva laukikapratipadapāṭhasyāśakyatvamēvaṁ vēdē ’pi sarvaśākhāgatānsakr̥dapi śrōtumaśaktiḥ kimutādhyētum |

prakr̥tipratyayānantyādyāvantaḥ padarāśayaḥ |
lakṣaṇēnānugamyantē kastānadhyētumarhati ||

ētēna puruṣārthakratvarthādr̥ṣṭasādhuśabdaprayōgajñānasādhyasādhanabhāvavidhivākyagatapadavyākriyā tasyāśca pūrvaprasiddhatanmūlatvakalpanāgatētarētarāśrayatvaprasaṅgaḥ pratyuktaḥ | yadi hyēkāntēna “tasmānna brāhmaṇēna mlēcchitavai” “ēkaḥ śabdaḥ samyagjñātaḥ suprayuktaḥ śāstrānvitaḥ svargē lōkē kāmadhugbhavati”“tasmādēṣā vyākr̥tā vāgudyatē” iti caivamādikratupuruṣagataniyamavidhidarśanōttarakālamēva vyākaraṇēna pravartitavyamiti paurvāparyavyavasthā bhavēttata ēvaṁ paryanuyōgaḥ prasajyētāpi vyākr̥tatvāśrayō vēdavidhirvēdavidhyāśrayaṁ ca vyākaraṇaṁ kathamavakalpiṣyata iti | yadā tu kiṁcidgranthōpanibaddhaprakr̥tipratyayādivibhāgadvāraprakriyātmakavyākaraṇasmr̥tivarjitakālābhāvādanvākhyānānvākhyēyānvākhyātavidhiprayōgānanvākhyātapratiṣēdhavarjanaṣaṭkasyāpyavagamyamānavēdavidhimūlatvādanāditvē sati sarvēṣāṁ vēdavēdiyūpāhavanīyādhvaryugōdōhanādisvarūpatatkāryatatsādhanavidhīnāmiva sarvadā ’navagatapūrvāparavibhāgasaṁba
[p. 280]
ndhē ’tyantādr̥ṣṭārthatvamēva kēvalaṁ śāstrapratyayādhīnaṁ, tadā sarvakālavyākriyamāṇavidyamānaśabdaniyamavidhērna kiṁcidanupapannam | yattu vācakatvāvācakatvavyatiriktasādhvasādhutābhāvādvācakāvācakatvayōśca laukikaprayōgapratipattitadviparyayamātraśaraṇatvādgāvyādiśabdānāmavācakatvapratijñānē lōkavirōdhānna bhēryādiśabdamātr̥kākṣarapāṭhaprasiddhanyūnātiriktaviparyastavarṇapadavyatiriktaprasiddhamadhyē kaścidapaśabdō nāmāstīti | tatrābhidhīyatē﻿—

saṁmugdhavācakē lōkē lakṣaṇādvācakaḥ sphuṭaḥ |
gamyatē smaraṇaṁ cōktamācārādbalavattaram ||

lōkavyākaraṇābhyāṁ hi miśrābhyāmaviplutavācakasiddhiriti tāvadēva lōkavyavahārādvācakatvajñānaṁ jāyatē yāvadvayākaraṇānugatatvaṁ nābhyupagamyatē |

yadā tu tayōrmārgabhēdēna pratipattistadā ‘tēṣvadarśanādvirōdhasya samā vipratipattiḥ syāt’ityupanyasya ‘śāstrasthā vā tannimittatvāt’ ityanēnaivōttarēṇa vyākaraṇākhyaśāstragatapratipattibalīyastvaṁ tadabhiyuktapuruṣabalīyastvaṁ vā pūrvamēva sthāpitam |

tarkēṇāvācakatvaṁ ca vadaṁllōkēna bādhyatē |
smaryamāṇavirōdhastu brāhmaṇābrāhmaṇādivat ||

yathaiva tulyaśiraḥpāṇyādyākārēṣvapi saṁkīrṇalōkadr̥ṣṭigrāhyēṣu brāhmaṇādiṣu mātāpitr̥saṁbandhasmaraṇādēva varṇavivēkāvadhāraṇaṁ bhavati tathā sādhuśabdāvadhāraṇamapīti lōkavirōdhābhāvaḥ |

yathā ca tulyapāṇyādirūpatvādvarṇasaṁkaram |
vadataḥ smr̥tibādhaḥ syāttathā vācakasaṁkaram ||

āditaśca smr̥tēḥ siddhaḥ pratyakṣēṇāpi gamyatē |
sādhvasādhuvibhāgō ’yaṁ kuśalairvarṇabhēdavat ||

yō nāma smr̥tipratipāditō ’rthaḥ karmaphalasaṁbandhavadaniyatakālatvānna jñāyatē kadā bhaviṣyatīti sō ’tyantaṁ pratyakṣādyaviṣayatvātkēvalaśāstramūlatvēna sthāpyatē | yasya tvādau smaraṇajanitavivēkē kr̥tē tadanantaramēva pratyakṣamapi vicārābhyāsajanitasaṁskārasya rāgābhyāsajanitaṣaṅjādivibhāgaviṣayamiva sādhvasādhuśabdarūpagōcaramupajāyatē |

tasmai tarkēṇa yō nāma sādhayēcchabdasaṁkaram |
tasya pratyakṣabādhō ’pi varṇasaṁkarabādhavat ||

tēnāpaśabdagatavācakatvāpādanasyaiva samastapramāṇavirōdhaḥ śakyō vaktuṁ na smaryamāṇaśabdasādhutvapakṣasyēti niravadyatā | tēnādr̥ṣṭārthapratyāyananiyamapratiṣēdhadvāraṁ dharmādharmasādha
[p. 281]
natvakr̥tamapi sādhvasādhutvajñānamupapatsyatē | yastvāha—sādhutvaṁ nēndriyagrāhyamityādiślōkam | taṁ pratyēvaṁ vaktavyam |

sādhutvamindriyagrāhyaṁ liṅgamasya ca vidyatē |
śāstrasya viṣayō ’pyēṣa prayōgō ’pyastyasaṁkaraḥ || iti |

grastanirastāmbūkr̥tādidōṣavarjitaniyamahrasvādikālābhivyaṅgyayathālakṣitakramagrāhyavarṇānāṁ smaryamāṇāvinaṣṭavācakarūpaviṣayaśrōtrajñānēnōdāttādivadindriyagrāhyatvam | taduttarakālapravr̥ttavyavahāragatārthapratipattisahitalakṣaṇagataprakr̥tipratyayalōpāgamavikārādēśādiliṅgamapyavyabhicāri vidyatē | śāstrasya ca dvividhasyāpi śrutismr̥tirūpasya svargalōkayajñōpakārasiddhisādhanabhāvapratipādanārthasyārthānarthakāryasvarūpajñānārthasya cāyamēvaṁvidha ēvānyō ’pi viṣayaḥ | avinaṣṭaiḥ śabdairbhāṣamāṇasya svargayajñōpakārau bhavataḥ | yājñē ca karmaṇyapaśabdairbhāṣamāṇasyānr̥tamiva vadataḥ pratiṣiddhācaraṇanimittakratuvaiguṇyaprasaṅgaḥ | yathōktaṁ “vāgyōgavidduṣyati cāpaśabdaiḥ” iti | ētau dvāvapyarthau na śāstrādr̥tē ’nyēna pratipādayituṁ śakyētē ityatīva śāstraviṣayaḥ | dvāmyāmēva ca vidhipratiṣēmyāmavinaṣṭaiḥ śabdaiḥ svargayajñōpakārakāmō bhāṣēta na vinaṣṭairiti na pratiśabdāpaśabdamanantavidhipratiṣēdhakalpanaprasaṅgaḥ | na ca vidhipratiṣēdhaviṣayēṇaiva śāstrēṇa bhavitavyaṁ na pramēyasvarūpajñāpanārthēnētyētadīśvarājñāsiddham | na hi ‘avināśī vā arē ayamātmā ’nucchitidharmā’ ityādi, ‘catustriṁśadāścīnāni sarasvatyā vinaśanaplākṣapraśravaṇē’ ityēvamādivākyaśēṣāṇāṁ ca śāstragatānāmarthatattvapratipādanaparatvaṁ na labhyatē | nāpi tatpratipādanē śāstraśabdavācyatvabādhaḥ | athāpi vidhipratiṣēdhātmakēnaiva śāstrēṇa bhavitavyamiti kā citparibhāṣā tathā ’pyēvaṁvidhāḥ sādhuśabdāḥ pratyētavyā itīdr̥śō vidhiḥ saṁbhavatyēva | yō vākyāntarāvagatādr̥ṣṭaphalārthī yadyavinaṣṭaiḥ śabdairbhāṣitumicchēt sa caitānēvaṁrūpānētatkramamāṁtrāṁśca varṇānupādadīta nādhikānna nyūnāṁścēti yāvadrūpaṁ vidhipratiṣēdhau śakyau darśayitumiti śāstraviṣayatvasiddhiḥ | niḥsaṁdigdhavr̥ddhabālaprayuktadēvadattatattādiśabdōpamayā ’pi ca sarvaśabdānāṁ vinaṣṭāvinaṣṭarūpairavaśyaṁ bhavitavyamiti śakyaṁ vijñātum | ēvaṁ vyākaraṇānugatavaidikaśabdāvināśasādr̥śyādapi tadvidhalaukikāvinaṣṭatvōpamānaṁ darśayitavyam | tathā laukikārthapratyayōtthāpitavācakatvārthāpattilabhyastāvadēkaḥ sādhutvaniścayaḥ | tataḥ saṁbhavatpramādālasyakaraṇavaiguṇyanimittāpabhraṣṭarūpavarjitakēvalasādhvanvākhyānasyānyathānupapadyamānatvādaparayā ’pyarthāpattyā siddhamēva sādhutvajñānam |

apabhraṁśēṣu sādhutvaṁ tulyārthatvādyaducyatē |
lakṣaṇābhāvamārgēṇa tasyābhāvō ’pi niścitaḥ || iti ||


[p. 282]
ṣaṇṇāmapi pramāṇānāṁ sādhvasādhutvanirṇayē |
vyāpārō ’stīti kō jalpētsādhutvaṁ niṣpramāṇakam ||

yadyapyanabhiyuktānāṁ prayōgō ’sti sasaṁkaraḥ |
abhiyuktā vivēkṣyantē tathāpi brāhmaṇādivat ||

yathā ca padmarāgādīnkācasphaṭikamiśritān |
parīkṣakā vijānanti sādhutvamaparē tathā ||

yathā ratnaparīkṣāyāṁ sādhvasādhutvalakṣaṇam |
tathā vyākaraṇātsiddhaṁ sādhuśabdanirūpaṇam ||

pauruṣēyavyākaraṇāgamaparamparāyāmapi ca tadanugatasādhutvānantaradarśanātpūrvadr̥ṣṭavivēkajñānamātraparatvādvā nāndhaparamparāvacananyāyaprasaṅgaḥ | yāvāniha dr̥ṣṭārthāṁśaḥ sa vaidikavidhipratiṣēdhadvayādēvōpapannaḥ | tatsiddhayarthāvinaṣṭaśabdarūpajñānaṁ vēdaśiṣṭaprayōgasaṁvādivyākaraṇānvākhyānapāramparyēṇa sadyaḥ phalatvātsulabhamiti na puruṣakr̥tatvanimittadōṣaprasaṅgaḥ | yattu dr̥ṣṭārthatvātsvasāmarthyaprāptatvādēva‘aprāptē śāstramarthavat’ iti vācakabhāṣaṇavidhānamanupapannamiti tatrādhikaraṇēnaivōttaraṁ dāsyatē‘niyamārthā vā śrutirucyatē’ iti | yattvavācakatvēnāpaśabdānāmaprasaṅgādvayāvartyābhāvē niyamānupapattiriti | tatrōcyatē﻿—

niyamaḥ parisaṁkhyā vā na vyāvartyādvinēṣyatē |
nityatāmātrakārī tu niyamaḥ kiṁ na labhyatē ||

sati bhāṣitavyē kadācidavinaṣṭēna bhāṣēta kadācitpramādāśaktijāpabhraṁśēnāpyakṣinikōcanādinā vā śabdarahitēnaiva pratyāpayēt |

atra śrēyō ’rthinō ’vaśyaṁ sādhubhāṣā niyabhyatē |
niyōgēna hi tāṁ kurvannapūrvaṁ sādhayiṣyati ||

yadyapi ca niyamē ’nyanivr̥ttiravaśyaṁ kalpanīyā tathāpi sādhuśabdasmr̥tivyavahitānāṁkālarūḍharūpabhrāntivācakatvagr̥hītānāṁ cāpaśabdānāṁ saṁbhavati prayōgaprasaṅgē sādhuniyamēna vyāvr̥ttiḥ |

atha vā naivāpaśabdānāmapr̥thaktvē kēcidēkakriyāviṣayānēkadravyaguṇādivadabhidhāyāṁ prāpnuvanti yē sādhuniyamēna vyāvartyēran | kiṁ tu |


[p. 283]
sādhūnēva prayuñjānā nāśayēyurayatnataḥ |
mā vinīnaśadityēvaṁ niyamastānniyacchati ||

tadyathā | ‘yō vidagdhaḥ sa nairr̥taḥ’ ityēvamādidōṣanindāpūrvakam ‘avidahatā śrapayitavyaḥ’ iti niyamyatē | tathā ‘duṣṭaḥ śabdaḥ svaratō varṇatō vā’ ityādinā ninditatvāt, ‘tasmādbrāhmaṇēna na mlēcchitavai nāpabhāṣitavai mlēcchō ha vā ēṣa yadapaśabdaḥ’ iti pramādādinimittavināśēna śabdakāryādarthasādhanādapētō ’yaṁ mlēcchaḥ,‘mlēccha avyaktāyāṁ vāci’ iti smaraṇātsa na prayōktavya iti pratiṣēdhaḥ | ‘tasmādēṣā vyākr̥tā vāgudyatē’ iti ca vidhiravinaṣṭaprayōganiyamārthaḥ |

nanu cāśaktijā dōṣāḥ pramādajanitāśca yē |
parihartumaśakyatvānniṣēdhasyāpyagōcarāḥ ||

ucyatē﻿—

pramādamēva mā kārṣīḥ sāmarthyāya yatasva ca |
ēvamarthō niṣēdhō ’yaṁ nādriyētānyathā hyasau ||

anyē sukhamukhārūḍhā na klēśēna vivakṣavaḥ |
śaktāścaivāpramattāśca vadēyuranivāritāḥ ||

aśaktairnāśitāścānyē dākṣiṇyādyanuvartanāt |
jānantō ’pi prayuñjīran yadi śāstraṁ na vārayēt ||

anyē ’pi prākr̥tālāpairaśaktairvyavahartr̥bhiḥ |
saha vyavaharantastānupētyāpi prayuñjatē ||

tatkathaṁ nāma yatkiṁcitsyādapabhraṁśakāraṇam |
dūrātpariharēyustaditi yatnō niyamyatē ||

yattu dr̥ṣṭārthapratyāyananirākāṅkṣatvādadr̥ṣṭārthaprayōgōtpattyaśāstratvamiti | tatrōcyatē﻿—

dr̥ṣṭē satyapi sarvatra niyamādr̥ṣṭamiṣyatē |
kratvarthaṁ puruṣārthaṁ ca tatsaṁyōgapr̥thaktvataḥ ||

‘ēkasya tūbhayatvē saṁyōgapr̥thatkvaṁ' taccēha prakaraṇānārabhyavādābhyāmavagataṁ, tatra﻿—

kratvarthāṁśē parārthatvādarthavādaḥ phalaśrutiḥ |
puruṣārthē tu nirdēśātphalamātrēyadarśanāt ||

kratvarthaṁ hyatirjñātōpāyatvātsarvādr̥ṣṭōpasaṁgrahakṣamamiti niyamāpūrvamātmasātkurvatpuruṣārthāṁśē phalaśrutimarthavādī karōti | puruṣārthasya niyamasya tvavaśyakalpanīyaprayōjanatvādarthapratipattēścāpabhraṁśē ’pyakṣinikōcādibhyō vā sutarāṁ siddhatvādanākāṅkṣitaniyamāpūrvōpajī
[p. 284]
vanasāmarthyaṁ nāstītyavaśyamarthavādōpāttamēva svargalōkē kāmadhugādyēva phalatvēnāśrayaṇīyam | yattu na jñāyatē kvēdaṁ niyamāpūrvamāśritamiti, tatrābhidhīyatē﻿—

kratvarthaṁ tāvadaṅgēṣu tadarthēṣvēva saṁśritam |
anaṅgatvābhidhānārthaṁ syātkratvarthaṁ narāśritam ||

‘prakaraṇaviśēṣādvā tadyuktasya tatsaṁskārō dravyavat’ iti hi jyōtiṣṭōmaprakaraṇagatabrāhmaṇaśabdalakṣitatadapūrvasādhanayajamānasaṁskāratvātsādhubhāṣaṇaniyamāpūrvasya‘yājamānāstu tatpradhānatvātkarmavat’ ityanēna nyāyēna phalapratigrahaṇayōgyatvādhānārthaṁ tadāśritamēva vijñāyatē | puruṣārthavākyē ’pi samyagjñātasuprayuktatvākṣiptajñātr̥prayōktr̥paryupasthāpanātkriyāphalayōśca tadgāmitvātpradhānayāgādyapūrvavadēva jñātr̥prayōktrāśritaṁ niṣpadyatē |

tr̥tīyōktikriyāgamyaguṇabhāvē ’pi vaktari |
saṁskāryatvātpradhānatvaṁ syātprayājājyaśēṣavat ||

yathaiva ‘prayājaśēṣēṇa havīṁṣyabhighārayati’ iti satyapi śēṣasya tr̥tīyānirdēśē kāryōpayōgitvātsaṁskāryatvāvadhāraṇamēvaṁ brāhmaṇasyāpītyadōṣaḥ |

yadi vā brāhmaṇēnēti tr̥tīyā yāgakāriṇi |
kāmadhukchabdayōgācca bahiḥ prādhānyakalpanā ||

naiva mlēcchanakāritvāttr̥tīyēyaṁ pratīyatē |
kurvatā yāgamityēvaṁ brāhmaṇēnēti yōjyatē ||

yāgē yō guṇabhāvaśca saṁskārē sā pradhānatā |
na hyārādupakāritvaṁ saṁyuktasyōpayōgitā ||

taccōpayōgitvaṁ prakaraṇatr̥tīyāvibhaktiśravaṇābhyāmavagataṁ śēṣasvīkaraṇasamarthaṁ bhavati | bāhyapuruṣārthatvē ’pi kāmadhukchabdasya puruṣōpabhōgyakāmyamānārthasādhanavacanatvātpuruṣaprādhānyapratipattiḥ | yadyapi ca sādhuśabdōccāraṇamuccārayitrarthaṁ kratvarthaṁ ca na bhavati tathāpi tadgataniyamapratiṣēdhayōrēva kratvarthapuruṣārthatvē bhaviṣyataḥ | na hi yadarthē karmaṇi yau niyamapratiṣēdhau tāvēva kēvalau tadarthau bhavataḥ | tathā hi﻿—

stryupāyamāṁsabhakṣādipuruṣārthamapi śritaḥ |
pratiṣēdhaḥ kratōraṅgamiṣṭaḥ prakaraṇāśrayāt ||

kratvarthātkhādirāccēṣṭā vīryasiddhirvidhānataḥ |
bhōjanāccāpyatithyarthādapūrvaṁ dātr̥saṁśritam ||

ataśca parārthōccāraṇāśritāvapi niyamapratiṣēdhau svaprayōjanākāṅkṣāvēlāyāṁ saṁnihitapuruṣapradhānau vijñāyētē |


[p. 285]
ataśca vēdamūlatvē satyēvaṁ pratipāditē |
prayōgōtpattyaśāstratvaṁ yaduktaṁ tadasatkr̥tam ||

yaccāsya kr̥trimatvēna svataḥ śāstratvabādhanam |
tatprasiddhiviruddhaṁ syādacandraśaśivākyavat ||

śāstraśabdō yadi tāvadrūḍhastataścaturdaśasu tāvadvidyāsthānēṣu śāstrasthānāmēva prasiddhastadantargatatvācca vyākaraṇasya śāstratvanirākaraṇānupapattiḥ | athāpi śiṣyatē ’nēnēti śāstratvamanvarthamiṣyatē tathāpi vyākaraṇēna sādhuśabdāḥ śiṣyantē tadanugamōpāyā vā prakr̥tipratyayādayastadabhiyuktaśiṣyajanō vēti sarvathā śāstraśabdapravr̥ttiravihatā |

prasiddhamapi śāstratvaṁ yastu tarkēṇa vārayēt |
vēdasyāpi sa nityatvādvyōmavadvārayiṣyati ||

yathaiva hi vyākaraṇādīnāṁ kr̥trimakāvyōpanibandhasādharmyācchāstratvaṁ pratiṣēddhumadhyavasīyatē, tathākāśadikkālātmanāṁ paramāṇudr̥ṣṭāntabalēna nityatvādvēdasyāśāstratvamapyayatnēnaiva kriyēta | yō hi nāgarikabhāṣābhijñatayā grāmīṇairmātāpitarāvapiśuklavacanairabhidadhīta sa kēnānyēna vāryēta |

paratrāvinayaṁ kurvanpitr̥bhyāṁ vāryatē sutaḥ |
tayōrēvāvinītasya kō bhavēdvinivārakaḥ ||

tathā bahirasaṁbaṁddhaṁ vadanvēdēna vāryatē |
sāṅgēna taṁ punarnighnankēnānyēna nivāryatē ||

kruddhō yō nāma yaṁ hanti sa tasyāṅgāni kr̥ntati |
kr̥ttāṅgasya tatastasya vināśaḥ kiyatā bhavēt ||

tēna trayīṁ dviṣanpūrvaṁ vēdāṅgānyēva lumpati |
tatastēnaiva mārgēṇa mūlānyanyasya kr̥ntati ||

śrutismr̥tipramāṇatvē hētupūrvaṁ nirūpitē |
aṅgānāmapramāṇatvamaśāstratvaṁ ca kō vadēt ||

yattvitarasmr̥tīnāṁ prāyēṇa sārūpyādvayākaraṇasya tadvilakṣaṇatvāttanmadhyapātitvamasaṁbhāvyamiti | tatrōcyatē | sarvadharmasūtrāṇāṁ varṇāśramadharmōpadēśitvāddharmāṇāṁ caikarūpaprāyatvātparasparasaṁvāditvaṁ yuktaṁ, vyākaraṇasyatvanya ēva sādhuśabdatattvanirṇayarūpō viṣayastatrāsya vyākaraṇāntarēṇaiva saṁgatiḥ syānna dharmasūtraiḥ | smr̥titvaṁ tvaṅgānāṁ dharmasūtrāṇāṁ cāviśiṣṭam |


[p. 286]
athāpi smr̥tiśabdēna nāṅgānāmabhidhēyatā |
tathā ’pyēṣāṁ na śāstratvapramāṇatvanirākriyā ||

purāṇaṁ mānavō dharmaḥ sāṅgō vēdaścikitsitam ||

iti hi tulyavatprāmāṇyasmaraṇam﻿—

api vākartr̥sāmānyāduktō nyāyaśca yaḥ smr̥tēḥ |
pramāṇatvē samānō ’sau vēdāṅgēṣvapi gamyatē ||

pramāṇaṣaṭkamūlatvaṁ pūrvaṁ caiṣāṁ pradarśitam |
dr̥ṣṭādr̥ṣṭaphalatvēna tasmānnāstyapramāṇatā ||

ēkasya ca yadā yuktyā samūlatvaṁ nirūpitam |
pauruṣēyāntaragranthamūlatā ’pi tadēṣyatē ||

asaṁbhāvitamūlaṁ hi pauruṣēyaṁ yaducyatē |
mūlē tasyāpratiṣṭhatvaṁ rūpē jātyandhavākyavat ||

iha tu samūlatvādēkāntaritaprāmāṇyasiddhiḥ | yattu sūtravārtikabhāṣyakārāṇāmanyōnyavigītavacanatvādapramāṇatvamiti | tatrābhidhīyatē﻿—

smr̥tīnāmapramāṇatvē vigānaṁ naiva kāraṇam |
śrutīnāmapi bhūyiṣṭhaṁ vigītatvaṁ hi dr̥śyatē ||

vigītavākyamūlānāṁ yadi syādavigītatā |
tāsāṁ tatō ’pramāṇatvaṁ bhavēnmūlaviparyayāt ||

mūlānurūpyēṇa hi smr̥tīnāṁ pramāṇatvaṁ tadavigānēna﻿—

parasparavigītatvamatastāsāṁ na dūṣaṇam |
vigānāddhi vikalpaḥ syānnaikatrāpyapramāṇatā |

dharmasādhanatāṁśē ca vigānaṁ naiva vidyatē |
anvākhyānavigānaṁ tu lakṣyabhēdānna duṣyati ||

punaruktatvādinā hi yatsūtrapratyākhyānaṁ tasya ca punaḥ samādhānam |

tasyāvaidikamūlatvānna kiṁcidapi duṣyati |
yē cāpīṣṭayupasaṁkhyānē tē ca smr̥tyantarāśritē ||

na cādhikōpasaṁkhyānānnyūnasyāstyapramāṇatā ||

tadyathā | vājasanēyiśākhāyāmādhvaryavaṁ carakaśākhāsu ca bahvityētāvatā nālpaviṣayamapramāṇīkurvanti | tasmādayamapi na dōṣaḥ | yastu sūtrakārasya prayōjanānabhidhānōpālambhaḥ |


[p. 287]
sa śrutismr̥tisiddhatvānnōpālambhatvamarhati |
granthāntē ca svasaṁvēdyaṁ sujñānaṁ tatprayōjanam ||

satyavacanaṁ ca sarvaśrutismr̥tiṣu svargasādhanatvēna yāgasādhanatvēna ca niyatam | satyaṁ ca dvividhaṁ śabdasatyamarthasatyaṁ ca | tatra yathaiva yathāvasthitāviplutārthavacanaṁ śrēyaḥsādhanamēvaṁ yathāvasthitaśabdasatyavacanamapi, yathā cārthasatyaviparyayaḥ pratyavāyāyaivaṁ viniyōgakālaprayuktaśabdānr̥tavacanamapi | śabdasādhutvajñānaṁ ca vyākaraṇābhiyōgaviśēṣādityuktam |

tasmādvijñāyamānatvānnōktaṁ mūlakr̥tā svayam |
śāstrēṇa sarvaśabdānāmanvākhyānaprayōjanam ||

na ca vyākaraṇaprayōjanābhiprāyaṁ prati kēcidvivadantē | sa ēva tvabhiprāyaḥ kiṁ nyāyyō nētyarthāntaramētat |

dharmāya niyamaṁ cāha vākyakāraḥ prayōjanam |
vēdamūlastu tatraika ēkō vyākaraṇāśrayaḥ ||

niyamadvayaprayuktaṁ vyākaraṇam | sādhuśabdajñānāttatpūrvaprayōgādvā svargayajñōpakārasiddhirityētattāvadvēdamūlamananyapramāṇakatvāt | ataścāyaṁ tāvadvēdākhyēna śāstrēṇa dharmaniyamaḥ |

tathā vyākaraṇākhyēna sādhurūpaṁ niyamyatē |
aviśēṣēṇa siddhiḥ syādvinā vyākaraṇasmr̥tēḥ ||

tēna vēdāvagatasamyagjñātasādhuśabdaprayōgātmakadharmāṅgatvēna vyākaraṇaprakriyētikartavyatayā nityavācakaśabdarūpajñānaniyamaḥ kriyatē | yacca kātyāyanēna jñānē dharmaiti cēttathā ’dharma iti tantrēṇa prasaṅgēna vā ’paśabdajñānādadharmatvāpattidōṣamabhidhāyaśāstrapūrvaprayōgē ’bhyudaya iti niḥśrēyasasiddhayupāyē ’vadhāritē yatpunaḥ parāvr̥ttya bhāṣyakārēṇōktam,‘atha vā punarastu jñānē dharma ityabhyupētyavādamātraṁ tatpūrvōktadōṣaparihārasāmarthyapradarśanārthaṁ kr̥tvācintānyāyēnōktam | paramārthatastvanyānarthakyaprasaṅgavijñātapārārthyāpāditārthavādatvātphalaśrutirna phalapratipattikṣamā vijñāyatē | yathā ‘yō ’śvamēdhēna yajatē ya u cainamēvaṁ vēda’ iti jñānamātrādēva brahmahatyātaraṇaṁ yadi sidhyētkō jātucidbahudravyavyayāyāsasādhyamaśvamēdhaṁ kuryāt | tadvidhānaṁ tānarthakamēva syāt | ēvaṁ śabdajñānāccēddharmaḥ sidhyētkō nāmānēkatālvādivyāpārāyāsakhēdamanubhavēt | tasmātkratuvadēva jñāna
[p. 288]
pūrvaprayōgasyaiva phalaṁ kāraṇē kāryavadupacārāttaṇḍulēdēvavarṣaṇavajjñānē dharmavacanamāpāditādharmaparihārābhidhānaśaktimātrapradarśanārthamēvōpanyastaṁ na phalavattvapratipādanāya | ‘dravyasaṁskārakarmasu parārthatvāt’ityanēna nyāyēna jñānasya puruṣaśabdasaṁskāratvēna nirākāṅkṣasya phalasaṁbandhāsaṁbhavāt |

sarvatraiva hi vijñānaṁ saṁskāratvēna gamyatē |
parāṅgaṁ cātmavijñānādanyatrētyavadhāraṇāt ||

ātmajñānaṁ hi saṁyōgapr̥thaktvātkratvarthapuruṣārthatvēna jñāyatē tēna vinā paralōkaphalēṣu karmasu pravr̥ttinivr̥ttyasaṁbhavāt | tathā ‘ya ātmā ’pahr̥tapāpmā vijarō vimr̥tyurviśōkō vijighatsō ’pipāsaḥ satyakāmaḥ satyasaṁkalpaḥ sō ’nvēṣṭavyaḥ sa vijijñāsitavyaḥ' tathā ‘mantavyō bōddhavyaḥ’ tathā ‘ātmānamupāsīta’ iti kāmavādalōkavādavacanaviśēṣairjijñāsāmananasahitātmajñānakēvalāvabōdhaparyantaspaṣṭātmatattvajñānavidhānāpēkṣitavākyāntarōpāttadvividhābhyudayaniḥśrēyasarūpaphalasaṁbandhaḥ | ‘sa sarvāṁśca lōkānāpnōti sarvāṁśca kāmānāpnōti tarati śōkamātmavittathā sa yadi pitr̥lōkakāmō bhavati saṁkalpādēvāsya pitaraḥ samuttiṣṭhanti tēna pitr̥lōkēna saṁpannō mahīyatē’ ityādinā yōgajanyāṇimādyaṣṭaguṇaiśvaryaphalāni varṇitāni | tathā ‘sa khalvēvaṁ vartayanyāvadāyuṣaṁ brahmalōkamabhisaṁpadyatē na sa punarāvartatē’ ityanirāvr̥ttyātmakaparamātmaprāptyavasthāphalavacanam | aprakaraṇagatatvēnānaikāntikakratusaṁbandhācca nāñjanakhādirasruvavākyādiphalaśrutivadarthavādatvam |

na ca jñānavidhānēna karmasaṁbandhavāraṇam |

pratyāśramavarṇaniyatāni nityanaimittikakarmāṇyapi pūrvakr̥taduritakṣayārthamakaraṇanimittānāgatapratyavāyaparihārārthaṁ ca kartavyāni | na ca tēṣāṁ bhinnaprayōjanatvādbhinnamārgatvācca bādhavikalpaparasparāṅgāṅgibhāvāḥ saṁbhavanti | śabdajñānasya tvēkāntēna prayōgāṅgatvātpūrvatarabhāvitvācca na pr̥thak phalasaṁbandhasaṁbhava iti jñānapūrvaprayōgaphalavattvamēva niścīyatē | yattvādimadvayākaraṇajñānatatpūrvakaprayōgaphalasaṁbandhō ’nādividhimūlō nāvakalpata iti | tatra yūpādikaraṇavadvayākaraṇaparamparānāditvādanupālambhaḥ | ‘tasmādēṣā vyākr̥tā’ iti ca vyākaraṇavyavahāranityatvamuktam |

na caiṣā saṁpradāyēna vyākr̥tētyabhidhīyatē |
tatra hyucyata ityēva vyākr̥tēti tu niṣphalam ||


[p. 289]
yadapi ca manunā paṅktipāvanamadhyē kēdādēvōpalabhyōktam | ‘yaśca vyākurutē vācaṁ yaśca mīmāṁsatē ’dhvaram’iti tēnāpi pūrvapaścāduktādhītavēdatvayajñamīmāṁsanavyatiriktaviṣayēṇa satā ’vaśyamētadēva vyākaraṇajñānamāśrayitavyamiti tannityatvasiddhiḥ || 27 || 28 || 29 ||


iti vyākaraṇādhikaraṇam || 8 ||
iha nāmākhyātōpasarganipātānāṁ madhyānnāmāni parigr̥hyantē, tēṣāmapi jātiguṇakriyādravyayadr̥cchāsarvanāmaśabdānāṁ madhyājjātiśabdāścintyantē | tēṣāmapyēkaṁ gōśabdamudāhr̥tyavicāryatē kiṁ punarayamākr̥tērvācakō ’tha vyaktēriti, tataḥ |

( lōkavēdayōḥ śabdārthānāmananyatvanirūpaṇam | )

ētatsānyāsikaṁ kr̥tvā vakṣyamāṇaṁ tu sāṁpratam |

[p. 290]
upāyaphalasiddhayarthamidaṁ tāvadvicāryatē ||

kiṁ ya ēva laukikāḥ śabdāsta ēva vaidikāsta ēva caiṣāmarthā utānya iti | āha﻿—

kiṁ lōkavēdaśabdānāmēkatvapratipādanē |
prayōjanaṁ yataḥ pūrvaṁ tāvattatpratipādyatē ||

ucyatē﻿—

phalamasya vicārasya vaidikēṣu bhaviṣyati |
lōkē ca nirṇayōpāyastēnaikatvāya yatyatē ||

yadi śabdārthānāmananyatvaṁ lōkavēdayōrbhavēttata ētasyā vyaktyākr̥tyabhidhānacintāyā vr̥ddhavyavahārasthānēkaprayōgānusaraṇadvārēṇābhidhēyānabhidhēyatvanirṇayaḥ śakyatē kartum |

prayōjanaṁ tu lōkasya na kiṁcidapi sidhyati |
ākr̥tivyaktivācyatvaparamārthanirūpaṇāt ||

saṁmūrchitānēkārthasaṁnidhānē hi śabdaḥ prayuktaḥ kiyatyapyarthajātē pratyaya karōti tēna cāviviktābhidhēyagamyamānāśēnāpi samastadharmōpētēna kāryasiddhau kriyamāṇāyāṁ prayuktaḥ |

yadyucyamānayā kāryaṁ yadi vā jātigamyayā |
samastaṁ kriyatē vyaktyā kō vivēkadhiyō guṇaḥ ||

yadyucyētēhāpi vēdavatsāmānyaviśēṣalakṣaṇabādhasiddhirēva prayōjanāmiti | taducyatē﻿—

sarvaṁ hi dadhidānādi lōkēkarmārthalakṣaṇam |
tadvajñātkriyamāṇē tu na cintyē śrutilakṣaṇē ||

tēna lōkē vicārō ’yaṁ jāyatē niṣprayōjanaḥ |
syātprayōjanavānvēdē jñānōpāyastu durlabhaḥ ||

tēna śabdārthabhinnatvē vyaktyākr̥tivicāraṇā |
vācyāvācyavivēkāya na kartavyā kathaṁcana ||

abhēdē sati lōkasthaiḥ kr̥taḥ śabdārthanirṇayaḥ |
tasminnanupayuktō ’pi phalaṁ vēdēṣu dāsyati ||

tēna laukikavaidikaśabdārthaikatvē satyākr̥tyadhikaraṇamupapattimattvātpravōjanavattvāccārabdhavyam | bhēdapakṣē tvānārabhyamityavadhr̥tya bhēdapakṣastāvatpratipādyatē | niyatāniyatasva
[p. 291]
racchāndasaprakr̥tipratyayalōpāgamavarṇavikārasadasadbhāvakr̥tarūpabhēdādadhyāyānadhyāyōpanītānupanītatraivarṇikacātuvarṇyaprayōjyāprayōjyatvaguruśuśrūṣārādhitagurusaṁpradāyayadr̥cchāprayuktavākyaṁta- darthānyatvavadyadi padapadārthānyatvaṁ lōkavēdayōstatō laukikānāmēva vyavahārōpanipātādarthavattā, vēdē tvānarthakyānna cōdanālakṣaṇō dharmaḥ | svarēṇa rūpabhēdaṁ manyatē |

adhyāyānadhyāyatayā vr̥trahananādyarthayōgēna cāvidagdhavākyavaduttānavahanavākyabhaṅgaḥ | sarvēṣāṁ ca vaidikānāmanyatvānna tatō ’pi paurvāparyēṇārthāvagatiḥ | grāhyatvādidharmabhēdaniyatāniyatapadavākyaracanādvārā vyapadēśarūpabhēdābhyāṁ sarvaśabdānāmarthānāṁ laukikānāṁ vaidikānāṁ ca bhēda iti prāptē ’bhidhīyatē﻿—

prayōgacōdanābhāvādēkatvaṁ tēṣu gamyatē |
tasmātsiddhiḥ phalatvāccēdavibhāgādbhaviṣyati ||

bhēdē satyapūrvātsarvavaidikapadānāmanavagatasaṁbandhatvēnārthaśūnyatvātkriyākārakasaṁsargātmakaprayōgacōdanānāmabhāva ēva syāt |

ēkatvē sati sadbhāvāditi vā hētuvarṇanā |
arthaikatvaṁ pradhānatvādvastvabhēdō ’tha vōcyatē ||

śabdārthaikatvamiti vaktavyē ’rthaikatvavacanaṁ phalādēva śabdaikatvōktisiddhiṁ matvaivamuktam | atha vā vastumātraparyāyatvādubhayasādhāraṇyābhiprāyēṇaivārthaikatvōktiḥ | prayōgacōdanābhāvaprasaṅgaḥ parapakṣē svapakṣē vā tadbhāvasiddhirvēdavādinaiva saha vivādē ’vakalpatē nānyē
[p. 292]
nētyata āha﻿—prayōjanamidaṁtatpramāṇamabhidhīyatāmiti | taducyatē | pratyabhijñārūpapratyayavibhāgājjñāyamānōbhayapramēyarūpāvibhāgādvā vākyatatsamūhamātranibandhanāpannapadavarṇaviṣayatvavyapadēśāvibhāgādvā tathōccārayitṝṇāṁ sthānakaraṇaprayatnāvibhāgādvā lakṣaṇavidāṁ vā bahutarānugamanāvibhāgāditi hētvarthavikalpāḥ |

pratyakṣapratyabhijñānācchabdaikatvaṁ pratiṣṭhitam |
ēkaśabdōtthitajñānagrāhyatvāccaikavākyatā |

yathāśrutagavādīnāṁ yā ’pi vācyāntarē śrutiḥ |
arthaikatvāvirōdhēna guṇamātraparā tu sā ||

yathā hi vāmanā gāvō narāścipiṭanāsikāḥ |
karṇaprāvaraṇāścānyē narārthatvācca na cyutāḥ ||

ēvaṁ satyēva gōtvādau dharmō yadi vilakṣaṇaḥ |
naitāvatā ’rthabhēdō ’sti viśēṣānabhidhānataḥ ||

na ca yā ēva dēvānāṁ gāvastā ēvāvaśyaṁ sarvatra vaidikasya gōśabdasya vācyā bhavanti | manuṣyagavīṣu dakṣiṇādisādhanēṣu sutarāṁ prayujyamānatvāt |

ēvaṁ hiraṇyaparṇatvaṁ mērau yadi vanaspatēḥ |
dēvalōkē tataḥ śabdaḥ kimarthāntaravācyayam ||

yaccaitaddhr̥tamasmākaṁ dēvānāṁ madhvidaṁ yadi |
rasavīryādibhistatra na śabdārthō ’nyathā bhavēt ||

na ca sarvāprasiddhatvē gamyētaikō ’pi kaścana |
tēnāsiddhairasiddhānāṁ nāstyanyatvanirūpaṇam ||


[p. 293]
atō ’vaśyamētēṣāmēva gavādīnāṁ dēvasaṁbaddhānāmuttānavahanapratipādanamiti vaktavyam | atha vā bhūmiṣṭhānāmēva satāṁ kēnāpi guṇavādēna pr̥thivīgōlakatrailōkyabhramaṇādinā vā purāṇōktēna dr̥ṣṭivaśādyathaiva vayamupari dēvānpaśyāma ēvamadhō dyuparivartanādayamapi lōkō dēvairupari dr̥śyata iti uttānavahanadr̥ṣṭiḥ | tasmāllōkavēdayōrabhinnāḥ śabdārthā iti siddhē |

vicāryatē kimākr̥tiḥ śabdārthō ’tha vyaktiriti |

dvau ca pakṣāvupanyastau bhāṣyakārēṇa yadyapi |
vyākhyātārastathā ’pyatra kuryuḥ pakṣāntarāṇyapi ||

niyōgēna vikalpēna dvē vā saha samuccitē |
saṁbandhaḥ samudāyō vā viśiṣṭā vaikayētarā ||

ētē pakṣāḥ punaryōjyā vyatikīrṇāḥ parasparam |
liṅgakārakasaṁkhyābhiḥ saṁhatāsaṁhatātmabhiḥ ||

punarjātyādipakṣāṇāṁ tādr̥śyēvātra yōjanā |

prathamaṁ tāvadaṣṭapakṣyēvaṁ darśayitavyā | gōśabdasyārthaḥ kimākr̥tirēva, vyaktirēva, utākr̥tirvā vyaktirvā, athākr̥tiśca vyaktiśca, kimubhayōḥ saṁbandha uta samudāyaḥ, kimākr̥tiviśiṣṭā vyaktiruta vyaktiviśiṣṭākr̥tiriti | tathā kimākr̥tyaiva viśiṣṭaḥ saṁbandhaḥ kiṁ vyaktyaiva ākr̥tyā vā vyaktyā vā, atha samudāyēnāpyākr̥tiviśiṣṭayā vyaktyā, atha vyaktiviśiṣṭyākr̥tyā, atha parasparaviśiṣṭābhyāṁ dvābhyāmiti | tathā kimākr̥tyaiva viśiṣṭaḥ samudāya ityādyapi pūrvavadēva saṁbandhaviśiṣṭasamudāyapakṣamātrātiriktaṁ yōjanīyam | ēvaṁ kimākr̥tyaiva viśiṣṭaḥ saṁbandha ēva, uta vyaktyaiva, athavā ’kr̥tyā vā vyaktyā vā, atha samudāyēna kimanyataraviśiṣṭyā ’nyatarayā, athōbhābhyāmityēvaṁ samudāyaviśēṣaṇatvapakṣāḥ pūrvavadēva yōjyāḥ |

ēvaṁ kiṁ saṁbandhēnaiva viśiṣṭākr̥tiratha samudāyēnaivātha vikalpamānābhyāmuta samuccitābhyām | tathaitadviśiṣṭā kimākr̥tirēvātha vyaktirēva, atha vikalpitē kiṁ samuccitē kimiti | tathā kimākr̥tiviśiṣṭasaṁbandhaviśiṣṭā vyaktirēvātha vyaktiviśiṣṭasaṁbandhaviśiṣṭākr̥tirēvātha vikalpa uta samuccayaḥ | ēvaṁ samudāyēnāpi yōjyam | tathā saṁbandhaviśiṣṭavyaktiviśiṣṭākr̥tirēvātha saṁbandhaviśiṣṭākr̥tiviśiṣṭā vyaktirēvātha vikalpō ’tha samuccayaḥ | ēvaṁ samudāyaviśiṣṭapakṣāḥ kalpayitavyāḥ | tathā kiṁ jātyaiva viśiṣṭēna saṁbandhēna viśiṣṭā vyaktiḥ, atha vyaktyaiva viśiṣṭēna saṁbandhēna viśiṣṭā jātiratha vikalpō ’tha samuccayaḥ | ēvaṁ samudāyēnāpi viśiṣṭatā yōjyā | tathā kiṁ saṁbandhēnaiva viśiṣṭayā jātyaiva viśiṣṭā vyaktirutaivaṁvidhayā vyaktyaiva viśiṣṭā jātiratha vikalpō ’tha samuccayaḥ |


[p. 294]
ēvaṁ samudāyēnaiva viśiṣṭayētyapi yōjayitavyam | ēvaṁ jātiliṅgayōrjātikārakayōrjātisaṁkhyayōśca pratyēkaṁ jātivyaktipakṣavikalpitasamuccitapakṣōtthānaṁ darśayitvā vyaktērliṅgādīnāṁ ca darśayitavyam | tathā liṅgasaṁkhyā liṅgakārakasaṁkhyā kārakayugalānyapi vikalpya pratyēkadvitriliṅgādisahitaikajātivyaktivikalpāstriyōgapañcayōgāśrayā darśayitavyāḥ |

ēvaṁ śabdasvarūpasya punarjātyādibhiḥ saha |
ēkadvitricatuṣpañcaṣaṭkaiḥ saha vikalpanā ||

ētē cātyantaniṣkr̥ṣṭāḥ pakṣā yadyapi na sthitāḥ |
buddhayā tathāpi bhidyantē jātidravyaguṇādivat ||

sarvatrendriyaliṅgābhyāṁ bhēdaḥ stōkō ’vagamyatē |
śabdēna tu susūkṣmō ’pi vastubhāgō vibhajyatē ||

padātprabhr̥ti caivaṁ yā prajñā jñāturvijr̥mbhatē |
puṣpitā sā padārthēṣu vākyārthēṣu phaliṣyati ||

atra cākr̥tirēvēti dr̥ḍhaḥ pakṣō ’yamēkataḥ |
itarē tvanyataḥ sarvē vyaktipakṣānuyāyinaḥ ||

vyaktau nirākr̥tāyāṁ ca samastānāṁ nirākriyā |
sulabhēti na sarvē ’mī bhāṣyakārēṇa darśitāḥ ||

na caitasmānna santyēva na caitē niṣprayōjanāḥ |
vikalpitā hi jijñāsōḥ prajñāvikasanakṣamāḥ ||

darśitēṣvapi sarvēṣu vicāraḥ kriyatē dvayōḥ |
kā śabdēnākr̥tivyaktyōrucyatē kā ’nugamyatē ||

tataśca﻿—

vicāramukhasiddhayarthaṁ svarūpaṁ tāvadētayōḥ |
praśnapūrvamupanyasya yāthātmyēna nirūpyatē ||

nanu prathamapāda ēvākr̥tērnirūpaṇādidānīṁ praśnōttarē mandaprayōjanē | ucyatē﻿—

satyamēvākr̥tiḥ pūrvaṁ pratyakṣēṇa nirūpitā |
saṁsthānāśaṅkayā tvatra sāmānyātmā nirūpyatē ||


[p. 295]
dravyaguṇakarmāṇāṁ sāmānyamātramākr̥tiriti |

dravyādīnāṁ ca sāmānyaṁ parāparavibhāgavat |
vastutvaṁ prathamaṁ tatra dravyatvādyaparaṁ tathā ||

punarvāyutvatējastvajalatvātmatvabhinnatā |
pr̥thivītvādghaṭatvaṁ ca tadvyaktiṣu samāpyatē ||

vr̥kṣatvātparataścēṣṭaṁ śiṁśapātvādi kēvalam |
śarīratvācca gōvājihastipuṁstvādi gamyatē ||

vājikatvādi cāśvatvātkarkādistu guṇō mataḥ |
hastitvādbhadramadrādidiṅnāgakulajātayaḥ ||

puṁstvādbrāhyaṇakauṇḍinyakaṭhatvādi samāpyatē |
tathā guṇatvakarmatvarūpatā janmatādi yat ||

tataḥ śuklādi tadvayaktiguṇēṣu pratitiṣṭhati |
karmaṇāmapi yāgatvahōmatvādivibhāgataḥ ||

aparyāyasmr̥tairuktaṁ dhātubhiḥ praviṁbhajyatē |
punarvidhānasaṁkhyākhyā guṇaprakaraṇāntaraiḥ ||

anyē tu bhēdamācāryāḥ karmaṇāmēva manvatē |
api vā ’vyatirēkātsyāddēśādērēkarūpatā ||

rūpaśabdāvibhāgāccavakṣyatyētaddhi jaiminiḥ |
ēvaṁ prapañcitaṁ sarvamarthasāmānyamākr̥tiḥ ||

na saṁsthānaṁ kutō hyētadātmādiguṇakarmasu |

sarvēṣu hi pārthivēṣu gavādighaṭādiṣu saṁsthānaṁ bhavēt | agnitōyavāyvākāśādīnāṁ tu pārthivadravyaparigrahavaśādākārānuvr̥ttiḥ kalpyēta na svātantryēṇa, dikkālātmamanasāṁ tu guṇakarmaṇāṁ ca na kathaṁcidapi saṁsthānaṁ saṁbhavati | sāmānyamātraṁ tu sarvasvaviśēṣānuvr̥ttirūpaṁ saṁbhāvyatē | tasmādētadēvābhidhēyākr̥tilakṣaṇaṁ nāvayavaracanāsaṁsthānākr̥titvamavakalpatē |

saṁsthānasya ca nāśitvātprativyakti ca bhēdataḥ |
sāmānyavyavahāritvaṁ nākr̥titvē ’vakalpatē ||

atha saṁsthānasāmānyamākr̥titvēna gr̥hyatē |
aśvādiṣvapi tulyatvādbhavēdākr̥tisaṁkaraḥ ||

na cāvāntarasaṁsthānaṁ sarvagōpiṇḍavr̥tti yat |
aśvādibhyō nivr̥ttaṁ ca gōśabdālambanaṁ bhavēt ||


[p. 296]
tasya hyupalakṣaṇamālōcyamānaṁ na jātēranyallabhyatē tataśca jātirēva sāmānyamiti nyāyēṁnāpadyatē | tēna prathamapādē rucakasvastikavardhamānakōdāharaṇātsaṁsthānākr̥tyabhidhānāśaṅkākṣayādarśanavadāsīdityētābhyāṁ praśnōttarābhyāṁ vyāvartyatē | ataśca dravyaguṇakarmaṇāṁ yāvatkiṁcitprāgvyaktibhyaḥ sāmānyaṁ tatsarvamākr̥tirēvētyabhiprētya mātraśabdaḥ prayuktaḥ |asādhāraṇaviśēṣā vyaktiriti | kē cidāhuḥ | asādhāraṇā viśēṣā ēva vyaktiḥ | viśēṣavyatiriktavyaktyabhāvāditi |

tattu naivaṁ viśēṣēbhyō vyaktiranyaiva hīṣyatē |
khaṇḍamuṇḍādayaḥ sarvē viśēṣatvēna saṁmatāḥ ||

tē cānyatrāpi dr̥śyantē tathā jātyantarēṣvapi |
śābalēyādibhēdō ’sti tadapatyāntarēṣvapi ||

khaṇḍamuṇḍādayastāvadanyā api vyaktayō bhavantyēva gavayamahiṣādivyaktayaśca | śābalēyō ’pi yathaikastathā ’nyō ’pi yaḥ śabalāpatyatvēna gamyatē sa sarvaḥ śābalēyaḥ | ētaccōbhayavarṇanimittaṁ vā yādr̥cchikaṁ vā nāmānyatrāpi viniyōgavaśādvartata ēva | tadapatyē ca śābalēya ityasādhāraṇavyapadēśānupapattiḥ | viśēṣavyaktiśabdayōrbahuvacanaikavacanāntayōḥ sāmānādhikaraṇyaprayōgavacanabhēdadōṣaḥ | tasmādasādhāraṇā viśēṣā yasyāṁ sā vyaktirityēvaṁ vyākhyēyam | nanu pūrvōktēna nyāyēna khaṇḍādīnāmapi bahuvyaktisādhāraṇyādvayaktivyatiriktānāṁ cānyēṣāṁ kēvalaikaikavyaktigatānāṁ viśēṣāṇāmasaṁbhavādbahuvrīhirapyanupapannaḥ | ucyatē | naiva viśēṣāṇāṁ pratyēkamasādhāraṇatvamāśritya vyaktiviśēṣaṇatvēnōpādānam | kathaṁ tarhi sādhāraṇarūpāṇāmapyēkadvitrādibhēdēna kvacidupalabdhānāṁ yadēkatra piṇḍīkr̥tānāṁ grahaṇaṁ tadapēkṣamasādhāraṇaviśēṣatvābhidhānam |

pravibhaktā hi yē dr̥ṣṭā dr̥śyantē saṁhatāḥ punaḥ |
piṇḍāsādhāraṇatvēna tairvyaktirupalakṣyatē ||

na caikasyāṁ vyaktau yē samuditā dr̥ṣṭāsta ēva vyaktyantarē ’pyanyūnānatiriktā dr̥śyantē | ya ēvādr̥ṣṭapūrvastasminsamudāyē saṁprati dr̥śyatē sa ēvāsādhāraṇatāmāpādayati | anantabhēdāsvapi vyaktiṣu nātyantāpūrvaviśēṣaṇōpalakṣaṇōpādānaṁ kiṁcidutkarṣāpakarṣamātrēṇa ca sarvatrāsādhāraṇōpalakṣaṇalābhātparasāmānyāpēkṣayā ca sarvāṇyēvāvāntarasāmānyāni viśēṣavyapadēśaṁ prāpnuvanti | saṁghātāvasthāyāṁ ca vyaktiviśēṣaṇatvāttēṣu viśēṣaśabdaḥ | ētacca vyaktērviśēṣāṇāmanyatvamupariṣṭādbhāpyakārō ’pi vakṣyatyēva,yō ’rthaḥ sāmānyasya
[p. 297]
viśēṣāṇāṁ cāśrayaḥ sā vyaktiriti | tatra kēcidgōtvādiṣu viśēṣatvamaṅgīkr̥tya sāmānyavācinā śabdēnānabhidhēyatvādyadēva mahāsāmānyaṁ sattāvastubhāvaśabdābhidhēyaṁ tadēva śabdasvarūpavyavacchinnaṁ gōtvādiviśēṣavyavacchinnaṁ vā gōsattākhyamākr̥tyabhidhānapakṣē vācyamiti manyantē | yathāhuḥ﻿—

astyarthaḥ sarvaśabdānāmiti pratyāyyalakṣaṇam |
apūrvadēvatāsvargaiḥ samamāhurgavādiṣu || iti |

tattukakṣyāvibhāgēna sāmānyānāṁ nirūpaṇāt |
ayuktaṁ na gavādīnāṁ tatra vācakaśaktatā ||

pratiniyatārthaviṣayā hi śabdānāṁ vācakaśaktirarthāpattyā gamyatē | tatrānantarāvāntarasāmānyavacanānāṁ dravyaguṇakarmaśabdānāmēva tāvadasaṁkīrṇārthatvātsattārthatvamanupapannaṁ kimuta durāntaritārthagavādiśabdānām |

sattāmētē vadantaśca na śuddhāṁ saviśēṣaṇām |
vadantītyabhidhātuṁ hi śakyaṁ dvēdhā ’pyasaṁbhavāt ||

śuddhavacanatvē tāvatsarvēṣāmēkārthapratyāyanātparyāyatvaprasaṅgaḥ | punaruktatvāccāstiśabdaprayōgānupapattiḥ |

gaurnāstīti prayōgaśca virōdhānnāvakalpatē |
na hi sattaiva nāstīti kathaṁcitsaṁpratīyatē ||

dēśakālādyapēkṣāyāmapi naiva sattāyāṁ nāstitvamabhidhātuṁ yuktam | vibhutvanityatvābhyāṁ sarvadēśakālavyāpitvāt |

ruḍhiśabdaśca naivāyaṁ lōkadr̥ṣṭayā pratīyatē |
tēna dravyādisāmānyaṁ sattētyētanna yujyatē ||

ya ēva hyastiśabdēna dvitīyō bhāvavikāra ucyatē | jāyamānavipariṇāmādyavasthasarvavastuṣu vinaśyattāparyantēṣu vastvākr̥tipratipattirdr̥śyatē | tēna yadi nāma mahāsāmānyamabhidhēyaṁ pratijñāyatē tatō vastvarthaḥ sarvaśabdānāmiti pratyāyyalakṣaṇamiti kāmaṁ vaktavyaṁ nāstyartha iti | na cāvayavārthaparityāgēna sacchabdasattāśabdau vartētē iti bhavacchabdavadēvā
[p. 298]
stīti sadbhāvaḥ sattēti na tu vaiśēṣikaparibhāṣayā yatō dravyaguṇakarmasu saditi pratītiḥ sā sattēti | ēvaṁlakṣaṇā jātiḥ pratipattavyā ||

sēyamavyayaśabdēna vastuparyāyavācinā |
bhavatsādhāraṇārthēna prasiddhirupapāditā ||

astitvamastitētyēvaṁ dr̥śyētē pratyayau yataḥ |
sa vastuvacanaḥ śabda ākhyātapratirūpakaḥ ||

aprātipadikatvāddhi nākhyātāttvatalau smr̥tau |
astikṣīrā samāsaśca tēna sadvācinēṣyatē ||

astikṣīrā gauriti tiṅantasamāsatvēnānupasaṁkhyānādavaśyaṁbhāvipratyayalakṣaṇadvārasubantatvayōgyāvyayapadēna saha kṣīrāśabdasyānyapadārthē bahuvrīhirabhyupagantavyaḥ | tatra cāyaṁ sadarthavacanaḥ sakṣīrā gauriti pratyayōtpādāt | tataśca vastuni sati ca prayujyamānamastiśabdamupalabhya tadarthānusaraṇapratyāsannaṁ sacchabdaṁ cadēvāttalitica svārthikaṁ dēvatētibattalamihāpyastidhātuvācyārthaviśiṣṭakartr̥pratītimanaṅgīkr̥tya śuddhadhātvarthamātravacanāvēva sacchabdasattāśabdau gr̥hītvaivaṁ tārkikaiḥ kalpitaṁ sacchabdavācyā sattā mahāsāmānyamiti |taduktāntagamanē ’nādarācca padavākyavidbhirapyupēkṣitaṁ prasiddhamivēmāmavasthāṁ prāptaṁ gavādiśabdavācyatvēnāpi saṁbhāvyatē |

na tvarthādgamyamānasya vastutvasyāpi vācyatā |
dharmāntaratvavr̥ttēstusattāyāḥ kuta ēva sā |

vastuśabdō hi rūḍhitvādvayaktijātyantarāśritam |
sāmānyaṁ yadbravītyētadgamyatē ’rthairgavādibhiḥ ||

śuddhābhidhānapakṣasya duṣṭatvāttairviśēṣitam |
mahāsāmānyamiṣṭaṁ cēdvācyaṁ tadapi durlabham ||

yadēvākr̥tiviśiṣṭavyaktyabhidhānapakṣē vyaktiviśiṣṭākr̥tipakṣē vā nirākaraṇakāraṇaṁ tadatrāpi sulabham | viśēṣaṇasya pūrvatarābhidhānaprasaṅgāt |

gōsattāṁ cāpi gōśabdō yadi nāma bravītyayam |
gōjātyā vā viśiṣṭāṁ tāṁ vadēdvayaktibhirēva vā ||


[p. 299]
tatra﻿—

gōtvajātiviśiṣṭā cētsattā ’nēnābhidhīyatē |
uktādviśēṣaṇādēva tatsiddhēḥ sā kimucyatē ||

viśēṣaṇamanabhidhāya tadviśiṣṭaviśēṣyābhidhānāsaṁbhavādviśēṣaṇasya ca viśēṣyēṇātyantasaṁbandhātpūrvatarābhihitaviśēṣaṇabhūtagōtvasaṁbandhādēva sattāvagamasiddhērna tatrābhidhānaśaktikalpanāyāmarthāpattirapyanyathā ’pyupapadyamānaphalatvapratihatā satī na pravartatē | tathā vyaktiviśiṣṭasattābhidhānē ’pyēṣa ēva nirākaraṇahētuḥ | anityasaṁbandhajñānānantaśabdaśaktivyaktyabhidhānapūrvakaikasattābhidhānakalpanāyāśca kēvalavyaktyabhidhānapakṣavadanupapattiḥ | yattu apūrvadēvatāsvargaiḥ samamāhuriti |

tatrābhidhīyatē﻿—

naivāpūrvādiśabdānāṁ sattā vācyētyavasthitam |
viśēṣānēva tē ’pyāhurarthāpattyādikalpitān ||

kēcicchrutārthāpattyā kēcidvākyaśēṣavākyāntaraparyupasthāpitārthaviśēṣavacanā ēva santō ’tyantāvyabhicārisvārthadvārēṇa sattāṁ gamayantō ’nabhidhāyakatvēnāvadhāryantē na sattāpadārthō vyabhicaratīti lakṣaṇayaiva tēbhyaḥ sattāpratītiḥ |

kāryasāmarthyamindrādinirmiśrasukhasaṁgatiḥ |
sāmānyēnāpyapūrvādi sattātō ’nyattu labhyatē ||

sarvapadārthānāmiva kāryārthāpattigamyāni sāmarthyāni santi yāgādijanitaṁ ca puṁsāṁ phalaprāptisāmarthyamapūrvaśabdavācyaṁ yāgānuṣṭhānātpūrvamabhūtamanuṣṭhānōttarakālaṁ cāpūrvaṁ jāyata iti yaugikatvādēvāpūrvaśabdābhidhānaṁ sarvatra labhyatē | tathā dīvyanti dyōtantē vā candrādityāgnigrahanakṣatrātārakādirūpēṇa vāyavaśca satatagatyā stūyantē sarvairmantrairiti dēvāḥ sujñānaśabdasaṁbandhā viśēṣarūpairēvēti na sattāgōcaratvaṁ pratipadyantē | tathā svargaśabdēnāpi nakṣatradēśō vā vaidikapravādapaurāṇikayājñikadarśanēnōcyatē yathā hi vēdē ‘yē hi janāḥ puṇyakr̥taḥ svargaṁ lōkaṁ yanti tēṣāmētāni jyōtīṁṣi nakṣatrāṇi tathā caiṣa jyōtiṣmantaṁ puṇyalōkaṁ jayati’ iti | yadi vētihāsapurāṇōpapannaṁ mērupr̥ṣṭham | atha vā ’nvayavyatirēkābhyāṁ vibhaktaṁ kēvalamēva sukhaṁ yatsaṁvatsarādiṣvanubhūyamānaṁ duḥkhasādhanaśītōṣṇakṣutpipāsādisamastadvaṁdvarahitārthāpattisiddhadēśāntarānubhavanīyaṁ, tacca yadyapi tādr̥śamadr̥ṣṭapūrvaṁ tathāpi miśrānubhavādēva vivēkēnōddhr̥tya svargaśabdārthatvēna jñāyamānaṁ sattāṁ gamayatīti na tadabhidhānamapēkṣyatē |


[p. 300]
tēnāpūrvādiśabdārthāḥ samāḥ satyaṁ gavādibhiḥ |
svaśabdābhihitāḥ santaḥ sattāṁ lakṣayituṁ kṣamāḥ ||

ataśca naiva gōśabdō gōsattāmabhidhāsyati |
gōtvākhyākr̥tivācyatvasaṁdēhāttu vicāryatē |

kutaḥ saṁśaya ityētatkāryayōgyārthanirṇayāt |
vyaktimātrapadārthatvaṁ manyamānēna cōdyatē ||

ucyatē kāryayōgitvādgamyatē vyaktivācyatā |
śabdaśaktyanurōdhāttu nā ’kr̥tērvyatiricyatē ||

śaktikāryavisaṁvādādēva śabdārthagōcarāt |
kiṁ samañjasamityēvaṁ nāvicāryāvadhāryatē ||

kiṁ tāvatprāptam﻿—

prayōgacōdanābhāvādvyāktirvācyā na tūbhayam |
arthaikatvaṁ yatō yuktamavibhāgād dvayōrgatiḥ ||

nityaṁ yathaiva śabdānāmāmnātānāṁ prayōjanē |
arthapratyāyanārthatvāttadvaśēnāvadhāraṇā ||

ēvaṁ sarvapadārthānāṁ vākyārthapratyayāṅgatā |
yathā sidhyēttathā kāryaṁ tēṣāṁ rūpanirūpaṇāt ||

ākr̥tiryadi śabdārthaḥ kasya syuḥ prōkṣaṇādayaḥ |
kēna cējyēta na tyāga ākr̥tērupapadyatē ||

amūrtā hyākr̥tirnityā nāvaghātādibhājanī |
tadvidhiḥ pratiṣēdhō vā tēnāsyā nāvakalpatē ||

‘vrīhīnavahanti’ ‘paśuṁ saṁjñapayati’ ‘sōmamabhiṣuṇōti’ ‘pāvayati’ sōmēna paśunā vrīhimiśca yajata iti yāvanta ēvamādayō vināśimūrtimadviṣayāḥ saṁskārāḥ prayōjanasiddhayarthā vā tēṣāṁ prayōgacōdanāyā ākr̥tāvabhāvādvyaktau tu bhāvātkāryapradhānatvācca padārthapratītērvidhyadhīnatvācca sarvapuruṣacēṣṭānāmavaśyaṁ vidhiviṣayatvayōgyavākyārthapūraṇasamarthapadārthakalpanamaṅgīkartavyam | tathā yadapi ‘brāhmaṇō na hantavyaḥ’ ‘na kalañjaṁ bhakṣayitavyam’ ityādipratiṣēdhavidhānaṁ tadapi prāptipūrvakatvēna sāpēkṣatvādvyaktau ca prāptisaṁbhavādākr̥tēścānadhikārādasatyāṁ prāptāvanarthakamēva syāt | tasmādyēna


[p. 301]
śabdārthēna prayōgacōdanānāṁ bhāvō bhavati sa ēvābhyupagantuṁ nyāyyō na tattvajñānamātrādr̥ṣṭisiddhayarthapadārthakalpanā yuktēti | syādētat, vyaktisaṁbhavatprayōgacōdanāsu vyaktyarthastatō ’nyatrākr̥tyartha ēva bhaviṣyatīti | tadasat | nyāyēna hi sthitamēkasya śabdasyārthaikyamanavasthitasaṁbandhānēkādr̥ṣṭavācakaśaktikalpanavikalpadōṣaprasaṅgāt | saṁbaddhānāṁ cārthānāmanyatarābhidhānēnaivētaratra pratipattisiddhēḥ | kathaṁ tarhyākr̥tipratyaya iti cēdata āha—avibhāgāt iti | yatastu nityamēva vyaktyākr̥tyōravibhāgastasmāvdyaktirabhihitā satī śaknōtyēvā ’kr̥tiṁ gamayitum | taduktaṁtadbhūtādhikaraṇē | yasya tu padasya yō ’rthō ’bhidhēyatvēnāśritastasya tatparihārāsaṁbhavādavaśyaṁtatrasthasyaivārthāntaraṁ lākṣaṇikatvēnābhyupagantavyamiti | api cākr̥tipadārthakasya vyaktiṣu sādhāraṇānaikāntikatvānnirṇayō na syādvayaktipadārthakasya punaratyantāntarbhūtākr̥tiniścayasiddhērna śabdavyāpārakalpanōpapattiḥ | tasmādvayaktirēva śabdārthō nākr̥tiḥ | na ca vikalpasamuccayasaṁbandhasamudāyānyataraviśiṣṭānyatarābhidhānapakṣāḥ saṁbhavantyavibhāgādēva sarvēṣāmapi jñānasiddhēḥ || 30 ||

apicādravyaśabdatvādvayaktērēvābhidhēyatā |
sāmānādhikaraṇyaṁ hi nākr̥tyarthaguṇārthayōḥ ||

gōśabdādīnāmākr̥tivacanatvē gauḥ śuklaḥ, ‘aruṇayā piṅgākṣyaikahāyanyā gavā krīṇāti’ iti ‘ṣaḍgāvō dēyāḥ’ ‘ēkāṁ gāṁ dakṣiṇāṁ dadyāt’ ityēvamādiṣu prayōgēṣu sarvēṣāṁ jātiguṇamātravacanatvātsāmānādhikaraṇyaṁ na prāpnōti |

gōtvasya na hi saṁbandhaḥ śuklatvāruṇimādibhiḥ |
yēna ṣaṣṭhyapi tāvatsyātkutastvēkārthavr̥ttitā ||

na hi gōtvātkr̥tiḥ śuklā nāruṇā nāpi ṣaḍguṇā |

[p. 302]
vyaktistvēvaṁguṇā tasmādvayaktērēvābhidhēyatā ||

mama hi vyaktiśabdatvātsidhyatyēkārthavr̥ttitā |
tava tvadravyaśabdatvādbhavēdbhēdō gavāśvavat ||

jātiguṇaviśiṣṭavyaktivacanatvēna śuddhavyaktivacanatvēna vā pratyakṣē bhavati sāmānādhikaraṇyaṁ, tacca tatra dravyam | ēvaṁvidhamapi samānadravyaśabdatvaṁ tvatpakṣē na syāditi nañā tadabhāvaprasaṅgaṁ darśayati | yattu bhāṣyakārō viparītārthēna dravyaśabdēnaiva tadāśrayaguṇalakṣaṇayā nañaścāsamarthasamāsamaṅgīkr̥tya na dravyāśrayavacanaḥ śabdō bhavēt | ākr̥tivādina ityāha | tadatikliṣṭaṁ vyadhikaraṇanirdiṣṭaguṇaprayōgārhaṁ cētyupēkṣitavyam | tatrāpi caivamakṣarārthamātrasaṁbhavayōjanā | dravyāśrayasya guṇasya yaḥ śabdō ’dravyaśabdaḥ sa ākr̥tērnirguṇatvādēkavākyasaṁbandhaṁ gōtvaṁ śuklamityādivanna pratipadyatē | sāmānādhikaraṇyacōdyaṁ tu svapakṣē ’pyaviśēṣāttadānīmapyanupapannamēvēti pūrvaiva vyākhyā kartavyā || 31 || 32 ||

kiṁ canaivēṣṭakābhirākr̥tisaṁpādanamabhyupagataṁ yataḥ svabhāvātsnāyvādyārabdhadravyasamavāyitvēnōpālambhaḥ syātpiṣṭapiṇḍasiṁhavatsādr̥śyasaṁpattiḥ pakṣadvayē ’pi cōdanārthaḥ | sā tvākr̥tyantaravilakṣaṇaśyēnākr̥tyā syānna tu vyaktyantaravilakṣaṇaśyēnaviśēṣēṇāsādhāraṇēna vā | nirvikalpatvātsāmānyaviśēṣānapēkṣaṁ vyaktimātrasādr̥śyamavidhēyaṁ, sarvadravyēṣu tulyatvāt | ēkavyaktiparigrahācca vyaktyantarēṇa sādr̥śyaṁ na kāryaṁ syāt | tasmācchayēnacitkriyā
[p. 303]
vyaktau śabdārthē na saṁbhavati |na sādhakatama iti | na hyēvaṁ smr̥tiḥ śyēnaiścīyata iti śyēnacit, ‘karmaṇyagnyākhyāyām’iti hi sā | śyēnaṁ cayanēna sādhayēditīpsitatamatvam | tatrāpi ‘mukhyāsabhavātsādr̥śyaparigrahaḥ | asādhāraṇē śabdapravr̥ttyasaṁbhavāt’avyapadēśyatvēna
[p. 304]
ca sarvatrāviśēṣāt, sāmānyākārēṇa ca nirūpaṇē vikalpāt, vyāpakāpēkṣayā, vyāpyasāmānyasya naiva viśēṣavyāpyāpēkṣayētaratrākr̥tiḥ | tatra viśēṣapakṣē saṁbandhānanvākhyānavyabhicārasāmānyabuddhayabhāvapratyarthaśaktikalpanādayō dōṣāḥ | na ca yatra saṁśayastatpratyāyyaṁ bhavatīti nirviṣayatā śabdasya | ētēna svatantrōbhayābhidhānamārgaḥ pratyuktaḥ | vyaktiviśiṣṭākr̥timārgō ’pi ‘nāgr̥hītaviśēṣaṇā’ iti nyāyādvyaktēḥ prathamagrahaṇaprasaṅgāt saṁbandhasamudāyayōrapi svarūpapratyayābhāvātsarvatra cāviśēṣādavaśyaṁ saṁbandhisamudāyiviśēṣaṇatā ’bhyupagantavyā bhavati | tatrāpi śaktitrayakalpanā | vyaktyaṁśē cōktadōṣaprasaṅgaḥ | na ca vyaktyākr̥tyōrbhinnakāryayōrguṇapradhānanānāvasthayōḥ samudāyōpagamanaṁ yuktam | anatyantabhēdācca bhinnadharmau saṁbandhasamudāyau na yuktau | ākr̥tiviśiṣṭō ’pi vyaktiviśēṣō naiva pratīyatē | vyaktiviśēṣabuddhayabhāvād vyaktimātramiti cēnna | tadānīṁ tasyākr̥titō ’nyatvēnānirūpaṇāt | mātraśabdō hi sāmānyavācītyākr̥tirēvōcyatē | nānākārēṣu ca vastuṣu tadbhēdānusāritvācchaktīnāmanvayavyatirēkābhyāṁ gōtvākāranibandhanaiva gōśabdavācyatvaśaktirgamyatē tadēkādhārasāmānyāntarāvagatirviśēṣākāṅkṣā vētyarthavyāpyavyāptimyām | anatyantavyatirēkāccākr̥tēramūrtatvādyāśrayadōṣāprasaṅgaḥ | sā hi pratīyatē niṣkr̥ṣṭarūpā, kriyāyōginī tu vyaktyupētā bhavatyēvēti prōkṣaṇāvēkṣaṇādi tu na kathaṁcinna saṁbhavati | viśa
[p. 305]
sanādyapi tu vyaktyavyatirēkāpēkṣayā saṁbhavatyēva | tathā hi—paśvādiṣvapanītāṅgēṣu viśēṣabuddhayabhāvātsāmānyarūpaiva viśasanādiviśiṣṭā buddhirdr̥ṣṭā | nanvēvamanityākr̥tiḥ syāt | tēnāṁśēnēṣṭaiva | āśrayāntarāvināśāttu sarvairapyavināśō ’vaśyamēvaiṣṭavyaḥ | tēna yattāvanmātramēva tasya vināśō ’nēkadēśasya tu na kathaṁcidvināśaḥ syādityubhayathā vyavahāraḥ | atyantavyatirēkē tu naiva dharmavidhiviṣayō vyavatiṣṭhēta | na ca paśutvamamūrtatvāt | tadupalakṣitaṁ tu yaddravyaṁ taddravyatvādr̥tē na tādrūpyēṇa gamyata ityēkārthasamavāyādvyāpakatvācca dravyaṁ gamayitavyaṁ, tatrāpyamūrtatvaṁ dōṣaḥ | āśrayōpalakṣaṇācca dravyamātraprasaṅgaḥ | viśēṣastu paśutvasya vā dravyatvasya vā ’vyāpakatvādagamyaḥ | na vā ’pratītaṁ vidhinā saṁbadhyatē | na ca yatra saṁśayastatpratītam | na cānyatrōktō dharmastatrāsaṁbhavādanyatra kāryaḥ | tasmānna sāmānyē kr̥tō viśēṣēṣu yuktaḥ, viśēṣā api vyapadēśātsāmānyamēvētyamūrtatā | asādhāraṇēna tu naiva vyavahārastasmādanirūpyō dharmavidhiviṣayaḥ | sāmānādhikaraṇyādi ca prasiddhiviparītaṁ lakṣaṇayā kalpyam | bhāṣyakārēṇa tu vyatirēkābhyupagamēnāśrayamātragatiruktā viśēṣarūpā na kadācid vyaktiḥ pratīyatē | yō ’pyāśrayāśrayibhāvaḥ sō ’pyaupacārikaḥ | sāmānyācca viśēṣalakṣaṇaṁ tatra nāśrayitavyam | ākṣēpamātrabhāvādatha vaitadviṣaya ēvāyaṁ prapañcaḥ kiṁ śabdēnākr̥tyā vēti | anvayavyatirēkābhyāṁ cākr̥tyēti nirṇayaḥ | yō hi dhūmādagnimattvaṁ pratipadyatē tasya taikṣṇyē ’pyākāṅkṣā siddhā |mānasādapacārāditi | yō hi jāḍyātsāmānyavācitāṁ hitvā kaṁcidēva viśēṣaṁ yatra saṁbandhānupavastaṁ vācyaṁ manyatē tasya sāmānyāpratītērna viśēṣāntarāpēkṣā bhavati | atha vā yathā śabdātsvatantrāmākr̥tiṁ budhyatē naivaṁ kadācidākr̥timabuddhvā vyaktimiti | kēna tarhi gōtvāgōśabdayōrviśēṣaḥ | vyatirēkāṁśasyaikatra vivakṣā | gōtvavāniti tu sphuṭaṁ pratyayēna jātimadabhidhānaṁ vibhāgōpapattēḥ | sāmānyasya vōpalakṣaṇatvānna bhēdapakṣadōṣaḥ | bhēdānāmēva cāyaṁ pratyēkaṁ sarvēṣāṁ vācakaḥ | yastūpādīyamānatvē saṁśayaḥ sa saṁkhyādhāraviṣayaḥ | uddiśyamānēṣu nirṇya ēva | gavādiśabdagrahaṇaṁ sarvanāmākhyāśabdānāmantarbhāvārtham | prayōjanaṁ sāmānyaviśēṣaśabdayōrēkaviṣayatvātsāmānyaśiṣṭasya viśēṣaśiṣṭēnābādhaḥ pūrvapakṣē | ēvaṁ vā—


[p. 306]
gaurityēvaṁvidhāḥ śabdāḥ sādhutvēna nirūpitāḥ |
tēṣāmēvābhidhēyē ’rthē vyāpāraḥ kvēti cintyatē ||

caturvidhē padē cātra dvividhasyārthanirṇayaḥ |
kriyatē saṁśayōtpattērnōpasarganipātayōḥ ||

tayōrarthābhidhānē hi vyāpārō naiva vidyatē |
yadarthadyōtakau tau tu vācakaḥ sa vicāryētē ||

vācakatvē ’pi pāścātyamanuyātyēvamādiṣu |
pratīyatē viśēṣō yaḥ saṁśayēna sa nā ’pyatē ||

yadi hyarthadvayē buddhirnipātōccāraṇādbhavēt |
tatō vicārō jāyēta na sāmānyadhiyā vinā ||

ākhyātasyāpi nanvatra na yuktā ’rthavicāraṇā |
dvitīyādāviyaṁ yasmādvistarēṇa kariṣyatē ||

kaḥpunarbhāva ityādau vivēkēnārthanirṇayaḥ |
ākhyātasya kr̥tastēna taccintā nōpapadyatē ||

pratyayārthasya bhāvasya vācyatā pratipāditā |
prakr̥tyarthavivēkārthaṁ vicāraḥ kriyatē ’dhunā ||

pratyayasyāpi vā tatra bhāvārthatvē nirūpitē |
sāmānyaṁ vā viśēṣō vā kiṁ vācyamiti cintyatē ||

yā cōktā bhāṣyakārēṇa yāgādērabhidhēyatā |
siddhā sēha vivēkārthaṁ tatra bhāvasya bhāṣitā ||

yajyādyarthē ’pi vā vācyē kiṁ sāmānyaviśēṣayōḥ |
abhidhēyamiti prāptā cintā kartuṁ kriyāpadē ||

apūrvaṁ bhāvaśabdēbhyō dravyādibhyaḥ kimiṣyatē |
ēṣā tatra ca cintōktā śēṣā prāsaṅigakī kathā ||

nāmākhyātapadē tēna kasyārthasyābhidhāyakē |
kimākr̥tēruta vyaktēriti cintā pravartatē ||

prayōgasya pratītēśca tulyatvācchabdalakṣaṇē |
vyaktipakṣābhidhānācca saṁśayaḥ pratibhāti naḥ ||


[p. 307]
kathaṁ lakṣaṇasaṁbandhaśrintāyāḥ prakr̥tēna vā |
smr̥timūlavicārēṇa vaktavyaṁ tvidamāditaḥ |

iyaṁ prāsaṅigakī cintā sādhuśabdē nirūpitē |
udāhr̥tasya tasyaiva kriyatē ’rthaviniścayaḥ ||

vaktavyaḥ pūrvamarthaścēcchabdarūpanirūpaṇāt |
na hi vācyamavijñāya sādhutvamavadhāryatē ||

aniścitē ’pi vācyatvē vyaktyākr̥tyōrvivēkataḥ |
sādhutvaṁ śakyatē jñātuṁ tēna vācyamihōcyatē ||

vācyamātrē hi sādhutvamavijñātē na labhyatē |
na cākr̥tyā na ca vyaktyā vinā tannōpapadyatē ||

atha vōktēna mārgēṇa sarvā vyākaraṇasmr̥tiḥ |
pramāṇamiti siddhasya kiṁcidatra vicāryatē ||

vyaktirvācyēti vijñānaṁ na sanmūlamasaṁbhavāt |
tēna vyākaraṇē ’pīdr̥g na pramāṇaṁ smr̥tirmatā ||

smr̥tēstēnāpavādō ’yaṁ prāmāṇyasya kvacitkr̥taḥ |
yuktō lakṣaṇapādābhyāṁ pūrvayā cāpi cintayā ||

nanu cākr̥tipakṣē ’pi vyaktāvēva kriyākriyē |
śabdārthē saṁbhavāttēna kimarthaiṣā vicāraṇā ||

yadyapyēvaṁ na bhēdō ’sti vēdārthakaraṇē nr̥ṇām |
dadhi viprēbhya ityādau phalaṁ lōkē bhaviṣyati ||

vyaktipakṣē vikalpaḥ syātkauṇḍinyē dadhitakrayōḥ |
sāmānyavākyadaurbalyāttakramēvētaratra tu ||

vēdē ’pi ca viśēṣō ’sti vrīhiprōkṣaṇacōdakē |
dadhnētyādiṣuṁ bhēdaśca jāyatē hōmacōdakē ||

prōkṣaṇaṁ pūrvapakṣē ’pi kartavyaṁ laukikēṣvapi |
vrīhiṣu śrutisāmarthyādbādhitvā saṁnidhikramam ||

prakr̥tēṣvēva siddhāntē śrutisaṁnidhyanugrahāt |
tatrāpi kr̥tsnamastyēva vrīhitvaṁ hi śrutīritam ||

ēvaṁ hōmē ’pi dadhyādau prakr̥tē ’prakr̥tē ’tha vā |
prakr̥tē śrutivācyasya hōmatvasyāpi saṁbhavāt ||


[p. 308]
sōpapattikamanyacca vaktavyamanayā diśā |
kartavyā tēna yatnēna cintēyaṁ saprayōjanā ||

nanu gauritiśabdādau sarvamētadvicāritam |
tēna tēna gatārthatvātpunaścintā na yujyatē ||

ākr̥tērabhidhēyatvapratijñā kēvalā kr̥tā |
tatrēdānīṁ sahētutvaṁ tasyā ēvābhidhīyatē ||

yathā cākr̥tirityādau bhāṣyakārēṇa cōditam |
punarasyāḥ pratijñāyā hēturapyabhidhāsyatē ||

yadvōktāstatra sadbhāvaḥ śabdārthatvamihōcyatē |
yā tu śabdārthatā prōktā sēha siddhā na cintitā ||

uktē vā ’pyabhidhēyatvē jātēḥ sadbhāvasiddhayē |
vyaktirvācyā na vētyētadagatārthaṁ vicāryatē ||

ētaccintāprasiddhayarthamidaṁ tāvadvicāryatē |
śabdārthau laukikau vēdē kimanyāviti saṁśayaḥ ||

ēkatvē sati kartavyō vicāraḥ śabdavācyayōḥ |
bhēdē tu saṁśayābhāvānna cintāvasarō yataḥ ||

śabdārthēna na kāryaṁ hi vyavahārē ’rthalakṣaṇē |
laukikavyavahārārthaṁ tēnēdaṁ na vicāryētē ||

vēdē tu pratyabhijñānē śabdārthaviṣayē sati |
vivēkaḥ śakyatē jñātuṁ pratītērvācyagamyayōḥ ||

alaukikē ca śabdārthē vācyavācakarūpayōḥ |
ajñātayōrna jāyēta saṁdēhō vācyavastuni ||

tēna pratītaśabdārthē nirṇayārthamidaṁ purā |
ēkatvaṁ vidyatē nēti cintyaṁ śabdābhidhēyayōḥ ||

saṁkhyābhāvāditi hyētannanu spaṣṭaṁ nirūpitam |
śabdasya pratyabhijñānānnānyatōccāraṇāntarē ||

abhēdakāraṇaṁ cātra pratyabhijñānamēva tē |
anyattūpacayatvēna tēna cintā na yujyatē ||


[p. 309]
laukikēṣvēva śabdēṣu tatrābhēdaḥ prasādhitaḥ |
vaidikānāmabhēdārthaṁ cintanīyamidaṁ punaḥ ||

vyapadēśādibhēdācca kathaṁ bhēdō na jāyatē |
tatrānuktamidaṁ vaktuṁ vicārō ’yaṁ pravartitaḥ ||

ēkatvē ’pi ca śabdasya siddhē tatrēha cintyatē |
kimarthō bhidyatē nēti tēnāpyapunaruktatā ||

arthābhēdē ca cintēyaṁ śabdābhēdē tu satyāpi |
ghaṭatē kasya vācyatvaṁ vyaktyākr̥tyōrdvayōrapi ||

vyapadēśādibhēdēna śabdē ca pratyabhijñayā |

bhēdābhēdanimittābhyāṁ kriyatē saṁśayōdbhavaḥ |
kiṁ prāptamucyatē bhinnau śabdārthau lōkavēdayōḥ ||

vyapadēśasya bhinnatvādākhyāyā lakṣaṇasya ca |
svarōccāraṇabhēdācca lōpavyatyayadarśanāt ||

svaruyūpādiśabdaiśca spaṣṭabhēdaiḥ saha śrutēḥ |
anadhyāyādibhēdācca śūdrōccāraṇavarjanāt ||

aśvavālādiśabdānāṁ spaṣṭārthāntaradarśanāt |
agnyādīnāṁ ca bhinnatvaṁ bhāṣyē yadabhidhīyatē ||

tadayuktaṁ kriyābhēdē kartr̥bhēdō hi nēṣyatē |
hantikartr̥tvamagnēśca padārthēbhyaḥ pratīyatē ||

aśābdaṁ vahaniśabdasya tadvācyaṁ kathamucyatē |
hananaṁ kiṁ kr̥taṁ nēti pramāṇaṁ cātra nāsti naḥ ||

asatā kathamanyatvaṁ karmaṇā ’taḥ pratīyatē |
apūrvē vr̥traśabdārthē kriyāśabdē ’pyalaukikē ||

hantikartari vahanitvaṁ kathamadhyavasīyatē |
stutimātraparatvācca na vahnitvaṁ vidhīyatē ||

akriyatvācca bhāṣyōktairvākyairityabhidhāsyatē |
tēnōktasyaiva śabdasya trivr̥dādērnavādiṣu ||

vr̥ttirarthēṣvapūrvēṣu vaktavyā bhēdasiddhayē |
yaccānyadidamityāha rūpabhēdaṁ kriyāśrutēḥ ||

tadasatyaṁ na śabdasya bhēdō ’rthaguṇakāritaḥ |

[p. 310]
tēna svarādibhēdēna vaktavyā bhinnarūpatā ||

pūrvōktēnaiva mārgēṇa nārthabhēdanibandhanā |
tasmācchabdārthayōrbhēdaḥ spaṣṭa ityavadhāritē ||

tāvēva vēdē śabdārthau lōkē yāviti bhāṣyatē |
vēdasyaiva prasajyēta sakalasyāpramāṇatā ||

avijñātārthasaṁyōgātsthitaprāmāṇyabādhayā |
prayōgasyāgnihōtrādēścōdanāyāśca jāyatē ||

abhāvaḥ pratyayārthasya vidhērapratipādanāt |
arthāntarē ca śabdasya na prayōgō vidhīyatē ||

vēdēnāśāstrahētutvātsaṁbandhasyēti hi sthitam |
kiṁ cāvibhaktarūpatvaṁ pratyabhijñāyatē sphuṭam ||

vaidikēṣvapi śabdēṣu pratyakṣēṇa punaḥpunaḥ |
yadvā vibhāgaśabdēna śabdasyōccārēṇa sati ||

gōtvabuddhēḥ samānatvānna bhēda iti kīrtyatē |
lakṣaṇasyāvibhaktatvaṁ śabdānāṁ vēdamucyatē ||

sarvathā śakyatē bhēdō na vaktuṁ śabdavācyayōḥ |
ēkatvē yājñikānāṁ ca prasiddhiranugr̥hyatē ||

mīmāṁsā cāpi vēdārthatattvanirṇayakāraṇam |
vyapadēśādibhēdaiśca na bhēdō ’trānumīyatē ||

pratyakṣapratyabhijñānē vēdaśabdē ’nyarūpatā |
vyapadēśādibhēdaśca svarabhēdādikāritaḥ ||

svarādayaśca bhidyantē vēdatvātkimihōcyatē |
svaruyūpādiśabdānāmanyatvēnētaratra ca ||

nānyatvaṁ yujyatē bādhātpratyakṣapratyabhijñayā |
vacanāddharmabhēdastu śūdravarjitatā ’pi vā ||

dharmāvuccāraṇasyaitau na śabdasya svaraśca yaḥ |
aśvavālādiśabdārthabhēdē vacanakāritē ||

na ca bhinnatvamanyēṣu prajñātārthēṣu yujyatē |
uttānānāṁ ca kēṣāṁcidvahatāṁ na vidhīyatē ||


[p. 311]
gōtvaṁ tēṣāmasiddhatvātpadārthāgrahaṇādapi |
vidhēranyasya śēṣatvātstutirēṣā ’vagamyatē ||

uttānētyādikā tēna nātō bhēdaḥ pratīyatē |
tasmādyāvēva śabdārthau lōkē pūrvaṁ nirūpitau ||

vēdē tāvēva vijñēyāviti siddhaṁ pramāṇavat |
yadvā caivaṁ tadā yuktā cintēyaṁ kriyatē ’dhunā ||

kimākr̥tēḥ padārthatvaṁ kiṁ vyaktēḥ kiṁ dvayōriti |
bahavaḥ pratibhāntyatra pakṣāḥ pratipadaṁ ca yē ||

tē ca sarvē ’bhidhīyantē vyāmōhavinivr̥ttayē |
gaurityuccaritē sapta vastūni pratibhānti naḥ ||

jātirvyaktiśca saṁbandhaḥ samūhō liṅgakārakē |
saṁkhyā ca saptamī tēṣāmaṣṭapakṣī dvayōrdvayōḥ ||

kiṁ jātirēva śabdārthō vyaktirēvātha vōbhayam |
kiṁ vikalpō ’tha saṁbandhaḥ samudāyō nirūpyatām ||

jātirvyaktiviśiṣṭā vā vyaktirjātiviśēṣitā |
jātisaṁbandhayōrēvaṁ sāmānyasamudāyayōḥ ||

jātikārakayōścaivaṁ saṁkhyāsāmānyayōrapi |
liṅgasāmānyayōrēvamēkaikasyētaraiḥ saha ||

aṣṭau pakṣā niyōktavyāḥ ṣaṅbhiḥ pratyēkamuktavat |
ēvamānantyamētēṣāṁ pakṣāṇāmiha gamyatē ||

pūrvapakṣē ’pi catvārō bhāṣyē caitē pradarśitāḥ |
vyaktērēvābhidhēyatvaṁ dvayōrvā svapradhānayōḥ ||

vyaktērjātiviśiṣṭāyā viparītamathāpi vā |
upanyāsēna caitēṣāṁ jñēyāḥ sarvē prapañcitāḥ ||

nirākaraṇayuktyā ca niṣiddhā iti nōditāḥ |

tēnādyau dvāvēva pakṣau vicāryētē kimākr̥tiḥ śabdārthō vyaktiriti | bhāṣyakārēṇa ca saṁśayakāraṇamuktaṁsāmānyapratyayādvayaktau cakriyāsaṁbhavāditi | ētadayuktaṁ, vyaktērapi pratīyamānatvātkathaṁ jātērēva pratītirupanyasyatē | yadi ca vyaktirna saṁpratīyēta tataḥ saṁśaya ēva na syātkimabhidhīyatē ’nēnēti | na ca kriyāsaṁbhavō ’bhidhēyatvē kāraṇaṁ
[p. 312]
vyaktyantarāṇāmapi prasaṅgāt | tēna pūrvōktamēva saṁśayakāraṇaṁ mantavyam | prayōgapratītyōḥ sādhāraṇatvācchāstrāntarē vyaktipakṣābhyupagamātsaṁśayaḥ | yadvā śabda uccāritē sāmānyapratyayād vyaktyākr̥tyōḥ sāmānyāttulyātpratyayād vyaktau ca śabdādākr̥tāvālambhanasparśanaśyēnasadr̥śacayanādikriyāsaṁmavātsāmānyē vyaktau ca pratyayātkriyāsaṁbhavāditi cōktam |kā punarākr̥tiḥ kā vyaktiriti | kathaṁ punarayaṁ praśnō yadā gaurityētasya śabdasya kō ’rtha ityatra jātirnirūpitā | naiṣa dōṣaḥ | yēnaitanna jñātamasau pr̥cchati kā punarākr̥tiḥ kā vyaktiriti | saṁdēhādvā ’tra punarubhayasminpratīyamānē kā vyaktiḥ kiyatī vā jātiriti | vaiparītyēna vā kaścitpr̥cchati yadā śābalēyādipiṇḍānna kiṁcid vyaktaṁ vastvantaraṁ bhinnamupalabhyatē tadā kutō ’yaṁ vivēkō vyaktiriyaṁ jātiriyamiti | atha vā vyavahārārthaṁ sarvaiva cintā kriyatē jātēśca padārthatvē ’pi vyaktau kriyāsaṁbhavānniṣprayōjanā cintā yatastvasau prayatnēnaitadvicārayati | tēna nūnaṁ kā ’pyasya piṇḍādatyantabhinnavyavahārayōgyā jātirabhiprētētyabhiprāyaḥ | tatrāha |dravyaguṇakarmaṇāṁ sāmānyamātramākr̥tiriti | yau tāvadajñānasaṁśayavādinau tayōḥ svarūpakathanamātrēṇaiva nirākaraṇaṁ vaktavyam | yastu viparītavādī tasyaiva nirākaraṇamabhidhīyatē | yadyapi jātirvyaktēratyantabhinnā nōpalabhyatē tathāpi śabalākārē tasminnupalabhyamānē sāmānyabuddhērālambanaṁ prathamapādōktēna nyāyēnākr̥tiritarā vyaktiḥ | na cānēna granthēna jātēḥ sadbhāvaḥ pramāṇaṁ vā pratipādyatē vyaktērvivēkaḥ kēvalaḥ kathyatē | tēnaivābhiprāyēṇa mātraśabdaprayōgō ’nyathā tasya gatārthataiva bhavēt | yadapyuktaṁ nūnaṁ kā ’pyatyantabhinnā jātirabhiprētēti | tasyāpyuttaraṁ dravyaguṇakarmaṇāṁ sāmānyamātramākr̥tirabhiprētā nātyantavyatiriktēti | dravyādīnāṁ ca sarvēṣāṁ yatsāmānyaṁ sattārūpaṁ tadanēna nirdiśyatē, tannirdēśēnāvāntarasāmānyānāmapi nirdēśasiddhiḥ | yadvā sāmānyaśabdasya pratyēkaṁ saṁbandhāddravyatvādīni trīṇi sāmānyāni nirdiśyantē sattayā vyavahārābhāvāt | atha vā mātraśabdaprayōgāddravyādiṣu yāvantyavāntarasāmānyāni mahāsāmānyaṁ ca tatsarvamabhidhīyatē |asādhāraṇaviśēṣā vyaktiritibahuvrīhiḥ | asādhāraṇā viśēṣā yasyāṁ vyaktau sēyamasādhāraṇaviśēṣā, na tvasādhāraṇāśca tē viśēṣāścēti sāmānādhikaraṇyaṁ saṁbhavati | upariṣṭādviśēṣādhārasya vyaktitvābhidhānāt | smr̥tēśca | tēna samyagabhihitaṁ kimākr̥tirvā vyaktiriti | kiṁ prāptam | ālambhanaprōkṣaṇaviśasanādiprayōgacōdanāyā vyaktipakṣē bhāvādākr̥tipakṣē cābhāvāt ‘brāhmaṇō na hantavyaḥ’ ‘surā na pātavyā’ ityādipratiṣēdhacōdanāyāśca vyaktipakṣa ēva saṁbhavāddēvadatta gāmabhyājētyēbamādilaukikavyavahāracōdanāyāścōpapattērvyaktiḥ śabdārtha iti niścīyatē | saṁkhyākārakōpapattēśca | yadi hi vyaktiḥ
[p. 313]
śabdārthō bhavati tatō vr̥kṣau vr̥kṣābhyāmiti prātipadikābhihitāsu vyaktiṣu pratyayābhihitadvitvādisaṁkhyākaraṇādikārakaṁ vōbhayamupapadyatē, itaratra tu jātērasaṁkhyēyatvādakārakātvāccōbhayamapyanupapannam | lākṣaṇikavyaktyāśrayaṇaṁ cāpadyētām | tathā ca sarvavaidikavākyārthānāṁ lākṣaṇikatvaṁ syāt | vyaktipakṣē ca puruṣō dēvadatta iti mukhyaśabdasāmānādhikaraṇyōpapattiḥ | jātipakṣē lākṣaṇikadvāraṁ sāmānādhikaraṇyaṁ kalpayitavyaṁ bhavēttēnāpi vyaktēḥ padārthatvamavasīyatē | ‘paśumālabhēta’ iti ca śrutērhr̥dayajihvādibhirvyaktyavayavairupariṣṭād vyavahārō dr̥śyatē na jāṁtyā karmabhiśca dravyasyāpēkṣitatvād | vyaktipakṣē ’pēkṣitābhidhānaṁ nētaratra, siddhasvarūpāyāśca vyaktērabhidhēyatvaṁ yuktaṁ nāprasiddhāyā jātēratō vyaktiḥ śabdārthaḥ | kimityubhayaṁ vācyaṁ nāśrīyatē prayōgapratītikriyōpapattēriti cēt | na | anēkaśaktikalpanāprasaṅgādēkābhidhānēnaiva saṁbandhāditaratra pratītērupapannatvād vyaktērēvābhidhēyatvam | sāmānyapratyayaḥ kathamiti cēd vyaktisaṁbandhādupapatsyatē | yatraiva kriyānupapattistatraivārthāpattyā vyaktivacanatvaṁ yuktam, anyatra tu pūrvapratītērjātivacanatvamēva nyāyyamiti cēt | na | uktamārgēṇānēkaśaktikalpanādidōṣaprasaṅgāt | avanasthitaśabdārthasaṁbandhāpattēḥ saṁśayāpattēśca | vyaktivādinaḥ kathaṁ nirnimittatā vyaktyantarē śabdasya pravr̥ttiriti cēdākr̥ticihnanimittatvād vyaktyantarē prayōgasyāvirōdhaḥ | bhāṣyakārastukathaṁ sāmānyāvagatiḥ—ityupanyasya, ākr̥tiścihnabhūtā bhaviṣyatītyuttaraṁdadāti, tadasaṁbaddham | kathaṁ sāmānyapratyayaḥ kāraṇē pr̥ṣṭē vyaktyantaraprayōganimittaṁ kathyatē | tēnādhyāhārēṇaitad vyākhyēyam | kathaṁ sāmānyāvagatiriti cēt | vyaktisaṁbandhāt | kathaṁ vyaktyantarē prayōgaḥ, cihnatvādākr̥tērityēvam | yadvā kathaṁ sāmānyāvagatiriti tēdityupanyastē pūrvapakṣavādī sāmānyāvagatimapahnōtumaśaknuvannākr̥tiviśiṣṭavyaktyabhidhānapakṣaṁ parigr̥hṇātyākr̥tiścihnabhūtā viśēṣaṇabhūtā ’bhidhēyā bhaviṣyati | ataśca tatpratītiracōdyā | tēna kēvalā viśiṣṭā vā vyaktiḥ śabdārthaḥ | tathā ca ‘ṣaṅ dēyā’ ityēvamādiṣu ṣaḍādikā saṁkhyōpapatsyatē | anyaṁ tadvarṇamiti ca vyaktyantarē ’nyaśabdōpapattistaddharmatā ca bhaviṣyati | anyathā vyaktyantarānayanē ’pi jātērananyatvādaguṇatvāccōbhayamanupapannaṁ, tasmād vyaktiḥ śabdārtha iti prāptē ’bhidhīyatē | naitad vyaktiḥ śabdavācyēti kiṁ tvākr̥tiḥ padārtha iti vijñāyatē | ‘śyēnacitaṁ cinvīta’ iti śravaṇāt | atra hi śyēnavyaktiṁ cayanēna kuryādākr̥tiṁ vēti vākyārthau syātām | yāvadiṣṭakābhiḥ śyēnavyaktēḥ kartumaśakyatvāt snāyvādibhirapyanirvr̥ttēriṣṭakābādhācchēnavyaktēḥ prayōjanakalpanāccinoteramukhyārthatvāt ‘karmaṇyagnyākhyāyām’iti smr̥tiparityāgaprasaṅgācca cayanēna śyēnavyaktiṁ kuryādityēvaṁ tāvannōpapadyatē | tathā
[p. 314]
kr̥tērapīṣṭakābhiḥ kartumaśakyatvāddaivanirmitatvātprayōjanakalpanāccinoterayathārthatvaprasaṅgātsmr̥tibādhāccākr̥tiṁ kuryādityapi nōpapadyatē | pariśēṣācchayēnamiva citamagnisthalaṁ cayanēna nirvartayēditi vākyārthaḥ, tataśca yayā kayā cicchayēnavyaktyā sadr̥śasyāgnēścētumaśakyatvātsarvavyaktisādr̥śyāsaṁbhavādatītānāgatavyaktisādr̥śyānupapattēśca śyēnākr̥tisādr̥śyasaṁpattisaṁbhavāccākr̥tiḥ śabdārthaṁ iti niścīyatē |

atha kasmācchayēnavyaktibhiścayanacōdanēyaṁ nāśnīyatē ‘śyēnacitaṁ cinvīta’ iti | tatra bhāṣyakārēṇōttaraṁ dattam |īpsitatamō hyasau śyēnaśabdēna nirdiśyata iti | tadayuktam | na hyatra śyēnaśabdaḥ svārthō, na ca sakalaśyēnacicchabdōttarakālaṁ śrutatvād dvitīyāyāstadantō, yēnēpsitatamārthapratipādakaḥ syāt | tēna karmaṇyagnyākhyāyāmiti smr̥tēḥ śyēnaśabdārthasya karaṇatvaṁ niṣēddhavyam | karmaṇi hi kārakē cinoteḥ kvippratyayaḥ smaryatē yadi cinōtiragnyākhyā bhavati | na ca cinoteḥ kēvalasyāgnivacanatvaṁ saṁbhavati | tēna kvibantacinōtiśrutēḥ śyēnacicchabdasya sakalasyāgnivacanatvaṁ niścīyatē na śyēnaśabdasya pr̥thagarthatā | tēna śyēnaśabdārthaḥ karaṇatayā vijñāyatē | yadi vā ’sau karaṇaṁ syāttatō lakṣaṇābhāvāttr̥tīyāsamāsavacanānupapattirbhavēt | tr̥tīyā cāśrutā kālpanīyā | śrutakaraṇatvē iṣṭakāparityāgaśca syāt | satyāṁ ca gatau pratiṣiddhānēkaśyēnavyaktihiṁsā jāyatē tēna karaṇatvānupapattēḥ śyēnamiva citamagniṁ cinvītēti vākyārthō ’taścōktēna nyāyēnāsya vākyasyākr̥tipakṣē saṁbhavādākr̥tiḥ padārtha iti | naitadēvam | na hi cayanakriyāsaṁbhavamātrēṇākr̥tērabhidhēyatvaṁ labhyatē | vyaktipakṣē ’bhyupalambhanādikriyāsaṁbhavāt | bahutvāccālambhanādivākyānāṁ tadanyathānupapattyā vyaktērēva padārthatvamavasīyatē | athākr̥tipakṣē ’pi vyaktilakṣaṇayā tānyupapatsyanta ityucyatē tadaitadapi śakyamēva vaktuṁ śyēnavākyē vyaktirākr̥tilakṣaṇārthēti | yuktā caikatra lakṣaṇā nētarēṣu bahuṣu | agatyā vā tr̥tīyāsamāsāśrayaṇaṁ śyēnavākyē karīṣyatē | saṁkhyākārakādyupapattiśca vyaktipakṣē tēna vyaktiḥ śabdārtha iti sthitē ’bhidhīyatē jātirabhidhēyēti | kutaḥ—

pūrvaṁ sāmānyavijñānāccitrabuddhēranudbhavāt |
gāmānayētivākyācca yathāruciparigrahāt ||

gōśabdōccāraṇē hi pūrvamēvāgr̥hītāsu vyaktiṣu sāmānyaṁ pratīyatē tadākārajñānōtpattēpaścādvyaktayaḥ pratīyantē ’taścākr̥tipratyayasya nimittāntarābhāvādvyaktipratyayē ca pūrvapratītasāmānyanimittatvādākr̥tiḥ śabdārtha iti vijñāyatē | yadi ca vyaktayō ’bhidhēyā bhavēyustatastāsāṁ citrakhaṇḍabhuṇḍādiviśēṣasvarūpagrahaṇādvicitrā śabdōccāraṇē buddhi syāt | ēkākārā tūtpadyatē | tēnāpyākr̥tiḥ śabdārtha iti niścīyatē | gāmānayēti cōditē ’rtha
[p. 315]
prakaraṇābhāvē yāṁ kāṁ citsāmānyayuktāṁ vyaktimānayati na sarvāṁ na viśiṣṭām | yadi ca vyaktērabhidhēyatvaṁ tataḥ sarvāsāṁ yugapadabhihitatvādaśēṣānayanaṁ syāt | yā vā ’bhidhēyā saivaikānīyēta yatastvaviśēṣēṇa jātimātrayuktānīyatē tēnāpi sāmānyasya padārthatvaṁ vijñāyatē | vyaktipakṣē ca sarvā vā svatantrā vyaktayō ’bhidhīyēran vyaktiviśiṣṭō vā samudāyaḥ kā cidvaikā vyaktiriti | tatra sarvavyaktyabhidhānaṁ tāvadayuktam | anēkavācakaśaktikalpanāprasaṅgādanityaśabdārthasaṁbandhāpattēraśēṣavyaktigrahaṇāśaktēśca saṁbandhāgrahaṇē sati vyavahārānupapattēḥ | nityavad gōśabdasyāṣṭaśabdavadbahuviṣayatvādēkavacanadvivacanaśrutyasaṁbhavādgōśabdābhihitāsu ca sarvavyaktiṣu śuklaguṇābhāvē gauḥ śukla iti sāmānādhikaraṇyāsaṁbhavāt | ‘paśunā yajēta’ iti ca paśuśabdōpāttābhiḥ sarvavyaktibhiryāgasya kartumaśakyatvāttataśca vēdāprāmāṇyaprasaktiḥ | ēvaṁ samudāyapakṣō ’pi na saṁbhavati | tatrāpi hi viśēṣaṇatvēna vyaktayō ’bhidhātavyāstataścōktadōṣaprasaṅgaḥ | vyaktivyatiriktasamudāyakalpanā, tēna ca vyavahārābhāvādabhidhānānarthakyaṁ samudāyivināśē ca tasyāpyanityatvādanityaśabdārthasaṁbandhaprasaṅgaḥ |samudāyasya caikatvādadvivacanabahuvacanānupapattiḥ sāmānādhikaraṇyāsaṁbhavaśca | tēna cāmūrtēna yāgādyasaṁbhavādvēdasyāprāmāṇyam | athaikā vyaktirabhidhīyata ityucyatē tatrāpi saṁbandhānityatvaṁ, kā ’sāvabhidhīyata ityajñānādvayavahārāṇāmasaṁbhavaḥ sāmānyapratyayānupapattirdvivacanabahuvacanābhāvaprasaṅgaḥ | prāk cābhidhēyavyaktyutpattēruttarakālaṁ ca prayōgāsaṁbhavaḥ | samānē ca gōtvē pratītau cēyamabhidhīyatē nēyamiti viśēṣakāraṇaṁnāsti | ataḥ paraṁ bhāṣyārthaḥ | yadi caikā vyaktirabhidhēyā bhavēdvayaktyantarē prayōgō na syādabhidhēyavyaktē statrābhāvādatyantavilakṣaṇatvācca, sāmānyaviśēṣavinirmuktā hi vyaktirityucyatē | na ca sāmānyaviśēṣau muktvā vyaktyantarē ’nyadasti yēna śabdaprayōgaḥ syāt | nanu ca yathaivaikā sāmānyaviśēṣavinirmuktā tathā dvitīyā yataśca yathaivaikasyāṁ sāmānyaviśēṣavinirmuktāyāṁ śabdasya pravr̥ttirēvamaviśēṣāditaratrāpi bhaviṣyati | yadi sāmānyarūpaṁ viśēṣarūpaṁ vā vyaktyantaraṁ syāttatō vilakṣaṇatvācchabdō na pravartatē, yadā tu tadapyubhayavinirmuktaṁ rūpaṁ tadā tulyarūpatvādayuktā śabdasya pravr̥ttiriti | yadyēvaṁ sāmānyaviśēṣavinirmuktatvādēkatrētaratra ca śabdō vartatē hanta tarhi sāmānyaviśēṣavinirmuktatvamēva sāmānyaṁ śabdasyābhidhēyaṁ syāditi siddhō naḥ pakṣaḥ | tasyākr̥tiśabdavācyatvē kēvalaṁ bhavataḥ pradvēṣa iti | pūrvapakṣavādyāha naivaṁ mayōcyatē sāmānyaviśēṣavinirmuktatvādvayaktau śabdō vartatē vyaktyantarē vēti, kiṁ tu sāmānyaviśēṣavyatirēkēṇānyāpōhavadvayaktiḥ kathyatē | tatra kathaṁ sāmānyamēva tarhi vācyamityucyatē yō hyarthaḥ sāmānyasya viśēṣāṇāṁ cāśrayaḥ sā vyaktirna sāmānyaviśēṣau | tataśca yathaivaikasyāṁ sāmānyaviśēṣavyatiriktāyāṁ vyaktau
[p. 316]
śabdasya vr̥ttistathā ’nyasyāmapi bhaviṣyati | siddhāntavādyāha—yadi tāvatsāmānyaviśēṣavinirmuktatvācchabdō vartatē tataḥ sāmānyamēva vācyam | atha samānaṁ nimittaṁ nāsti tadā vyaktyantarē vr̥ttirna prāpnōti | tadabhāvē ’pi cēdvartēta tatō ’śvavyaktāvapi vr̥ttiprasaktēratiprasaṅgaḥ syāditi | naivam | sāmānyanirapēkṣāyāmēva śabdapravr̥ttau prayōgakr̥tavyavasthāśrayaṇānnātiprasaṅgō bhaviṣyati, | yadyēvaṁ prayōgavaśēna śabdō vartēta tatō ’dya jātāyāṁ gavi na dr̥ṣṭa iti śabdō na pravartēta tēna prayōgakr̥tā cēvdyavasthā kva cidaprasaṅgō na cēdatiprasaṅga iti | yattu bhinnāsu vyaktiṣu sāmānyapratyayō na prāpnōtyayamapi gaurayamapīti tadihātiprasaṅgāpādanēna na saṁbadhyata iti vyaktyantarē prayōgō na prāpnōtītyasminnavasarē vaktavyam | śaktyā tarhi vyavasthā bhaviṣyati, yatra śaktaḥ śabdastatra vartiṣyatē prayōkṣyatē ca yatra tu śaktirnāsti tatra prayōgapravr̥ttī na bhaviṣyatastataśca gōvyaktiṣvēva śaktēḥ prayōgavyavasthā bhaviṣyati | naivamapi vyavasthā labhyatē | prāk prayōgācchabdaśaktēravijñānātprayōgapratītyadhīnaṁ hi śabdaśaktijñānaṁ tatkathamivānutpannaṁ prayōgakālē vyavasthākāraṇatvēnāśrayituṁ yuktam | yadyapi śrōtā prayōgācchaktiṁ jānāti tathāpi prayōktrā kathaṁ jñātaṁ gōvyaktāvayaṁ śaktaḥ śabdō nāśvavyaktāviti, tēnāśvavyaktāvapi prayōgaḥ prāpnōti | jātyā kimiti vyavasthā nāśrīyatē yatra gōtvamupalakṣaṇaṁ tatra śabdō vartiṣyatē yatra tannāsti tatrāśvavyaktyādau vr̥ttirna bhaviṣyati tataśca vyavasthāsiddhiriti | satyamēvaṁ sidhyati, kiṁ tvāpannō bhavānasmatpakṣamākr̥tirvācyēti | na hyanabhidhāya gōtvamupalakṣaṇaṁ gōvyaktāvēva prayōgavyavasthā labhyatē taccēdabhihitaṁ siddhamākr̥tiśabdārthatvamiti | pūrvapakṣavādī tu dvitīyaṁ pūrvapakṣamupanyasyati satyamākr̥tirabhidhīyatē kiṁ tu guṇatvēna sthitā vyaktiḥ prādhānyēna śabdārthaḥ | na cāvayōrubhayaṁ nābhidhīyata iti pratijñā | kasya citprādhānyēna kiṁ cidabhidhēyatayā vivakṣitaṁ kiṁ cidguṇatvēna, taduktaṁvyaktiḥ prādhānyēnābhidhēyēti | ēvaṁ sati prayōgavyavasthōbhayapratītiśca tathālambhanādikriyōpapattiśca bhaviṣyati | itarastvāha—maivaṁ labhyatē | jātiścētpūrvamabhidhēyatvēnābhyupagatā ’traiva śabdasyōpakṣīṇaśaktitvānna vyaktivacanatā labhyatē | na cākr̥tisaṁvēdanēnāpi vyaktipratītēranyathā ’pyupapannatvātsatyāṁ gatāvanēkārthatā yujyatē ’bhyupagantum | arthāpattyā ca śabdasya vācakaśaktiḥ kalpyatē | sā ca yadā vyaktipratītēranyathā ’pyupapannatvāt kṣīṇā tadā vācakaśaktikalpanāyāṁ pramāṇaṁ nāsti | na ca sāmānyaviśēṣavacanatvaṁ śabdasya dr̥ṣṭamakṣādiśabdānāmanēkasāmānyavacanatvāt | anvayavyatirēkābhyāṁ ca vyaktēraśabdārthatvaṁ niścīyatē | anuccaritē ’pi śabdē pratītasāmānyasya vyaktipratītēḥ śrutiśabdasyāpi cāgr̥hītasāmānyasya vyaktipratyayābhāvāttēnākr̥tirēva śabdārtha iti |
[p. 317]
sāṁprataṁ pakṣāntaramupanyasyati | atha vyaktiviśiṣṭāyāmākr̥tau kimiti na vartatē | tadētatprayōgapratītikriyāsaṁbhavatvēna vā pakṣāntaramupanyastam | yadvā vyaktērēva śabdārthatvaṁ sādhayitumidamucyatē ’nēnābhiprāyēṇa, kadā citsiddhāntavādyākr̥tēḥ śabdārthatvamanēnābhyupagatamēvālambhanādikriyāsaṁbhavaśca bhaviṣyatītyanēnābhiprāyēṇa vyaktērapi guṇatvēnābhidhānamicchati tatō ’haṁ pūrvaṁ tāvadviśēṣaṇē vartitumarhatīti vyaktivacanatvamēva sādhayiṣyāmīti | itarastu tadabhiprāyaṁ jñātvōttaraṁ vadati vyaktyantaraviśiṣṭāyāṁ prayōgō na prāpnōtīti | yadi hi vyaktiviśiṣṭā jātirabhidhīyatē tatō vyaktyabhidhānapakṣōktadōṣaprasaṅgaḥ, anēkaśaktikalpanādirūpō vyaktyantarē prayōgaśca na prāpnōti viśēṣaṇasyānyatvāditi | tēna jātirēva śabdārthaḥ | nanu guṇabhūtā pratīyatē ’taścānyēna pradhānēnābhidhēyēna bhavitavyamiti | naivaṁ śabdēna tāvatsaivābhidhīyatē | yadi vivakṣāvaśēnārthādguṇatvaṁ prādhānyaṁ vā bhavati bhavatu nāma na tāvatā śabdābhidhēyatvaṁ vyāhanyatē | yadā cāsau śabdēnābhidhīyatē tadā guṇatvaṁ naiva pratīyatē tēnārthādguṇatvapratītiradōṣaḥ | nanu pūrvapakṣōktaiḥ kāraṇairvyaktērēva śabdārthatvaṁ yuktaṁ vyaktyantarē prayōgō na prāpnōtīti cēt | ākr̥tiścihnabhūtā bhaviṣyati | yathā ’nabhidhīyamānamapi kākanilayanaṁ dēvadattagr̥haśabdasya svārthamabhidadhataścihnabhūtatāṁ pratipadyatē tadvadākr̥tiścihnaṁ vyaktyabhidhānē bhaviṣyati | bhāṣyakārēṇa tu daṇḍiśabdō dr̥ṣṭāntatvēnōpāttō yathā tēna na nāma kila daṇḍō ’bhidhīyatē | atha ca daṇḍaviśiṣṭaḥ puruṣaḥ pratyāyyatē tadvadākr̥tāvapīti | nanu daṇḍiśabdē prakr̥tyā daṇḍō ’bhidhīyata ēva kathamucyatē na ca tāvaddaṇḍō ’bhidhīyata iti | kathaṁ cōpalakṣaṇatvēnākr̥tāvupanyastāyāṁ viśiṣṭaḥ
[p. 318]
pratyāyyata iti viśēṣaṇaṁ dr̥ṣṭāntatayōpanyastamiti | nāyaṁ dōṣaḥ | viśēṣyābhidhāyakapratyayābhiprāyatvāddaṇḍānabhidhānasya | yathā pratyayēna na ca tāvaddaṇḍō ’bhidhīyatē | atha ca tadviśiṣṭaḥ puruṣaḥ pratyāyyatē tathēhāpi bhaviṣyatītyabhiprāyaḥ | yattūpalakṣaṇōpanyāsē viśēṣaṇasya dr̥ṣṭāntatā na yuktēti | tadupalakṣaṇasyāpi viśēṣakatvānna cōdyam | yadvā kēnacitsāmānyēna dr̥ṣṭāntatā bhaviṣyatyanabhidhēyatvēna viśēṣakatvēna cētyaduṣṭaṁ, tataśca samyagabhihitaṁ yathā daṇḍiśabdē tadvadatrāpi bhaviṣyatīti | ēvaṁ cāprasaṅgātiprasaṅgau na bhaviṣyata iti | tadētanna yujyatē | yuktaṁ dēvadattagr̥hasya puruṣasya ca kēvalasyābhidhānaṁ viśiṣṭapratītāvapi kākanilayanadaṇḍayōḥ pratyakṣadaṇḍaśabdāvagatayōrviśēṣaṇatvōpapattēḥ | na tu gōtvasyāsaṁnihitasyēhōpalakṣaṇatvaṁ yujyatē | apratītaviśēṣaṇē viśēṣyāpratītēḥ | na ca daṇḍiśabdavattadavayavēna gōtvābhidhānaṁ pratīmō yēna dvitīyāvayavēna vyaktērēvābhidhānaṁ syāt | ataśca yadi tāvadgōtvamabhidhīyatē tatastadēvōktēna nyāyēna vācyaṁ bhavēt | apratītasya viśēṣaṇatvāsaṁbhavāt | uktavadatiprasaṅgaḥ śabdaprayōgasya prāpnōti | na ca yathā daṇḍiśabdaḥ kēvalē daṇḍēna prayujyataiti viśiṣṭavacanō ’vadhāryatē tadvadākr̥tau prayōgābhāvādviśiṣṭavacanō ’vadhārayituṁ śakyatē | śyēnacityādāvākr̥tau prayōgadarśanādanvayavyatirēkābhyāṁ ca jātirēva vācyētyavadhāryatē śyēnacidvākyē kēvalāyāmākr̥tau prayuktatvāt | kvacidapi cākr̥tyā vinā vyaktimātrē prayōgādarśanādēvaṁ yē ’pi saṁbandhasamudāyādayaḥ pūrvapakṣāstē ’pyuktēna nyāyēna nirākr̥tāstēnākr̥tirēva śabdārtha iti || 33 ||


[p. 319]
yē tvālambhanādicōdanābhāvādayō ‘na kriyā syāt’ ityētatsūtrānubhāṣitāḥ pūrvapakṣōktā hētavastēṣāṁ sarvēṣāmanēna sūtrēṇa parihārō ’bhidhīyatē—‘tadarthatvātprayōgasyāvibhāgaḥ’ iti | tadarthatvāt—apūrvārthasvādālambhanaprōkṣaṇādyaṅgānāmapūrvasādhanē prayōgēṇa bhavitavyaṁ dravyaṁ cāpūrvasādhanaṁ yāgēna svasiddhayarthamākṣiptatvānnākr̥tirasamarthatvāttadabhidhānaṁ tu dravyaniyamārthaṁ pratipattavyaṁ na svārthaṁ jātēranapēkṣitatvādadr̥ṣṭārthatvaprasaṅgātsādhanatvāpratītēśca | yadapi jātēḥ prātipadikābhihitāyāḥ karaṇatvaṁ pratīyatē tadapi dravyaniyāmakatvēnaiva na sākṣādayōgyatvāt | tēnākr̥tyabhidhānasya dravyaniyamārthatvāddravyē vālambhanaprōkṣaṇasaṁkhyākārakasāmānādhikaraṇyādisaṁbhavādaduṣṭatā | tadāha—prayōgasyāvibhāga ityākr̥tipakṣē ’pyālambhanādiprayōgasya dravyādavibhaktataivēti | athavākr̥tyabhidhānasya dravyaniyamārthatvāduktavatprayōgasyāvibhāga iti | yadvā | ākr̥tivyaktyōratyantabhēdābhāvātkadā civdyaktirūpēṇa dravyamabhidhīyatē kadā citsāmānyarūpēṇa yathā vivakṣitaṁ tathā śabdasyōbhayarūpavastvarthatvāvdyaktyabhidhānē ’pi na prayōgasya vibhāgō nānārūpatēti | jātērvā vyaktitō ’tyantabhēdābhāvād vyaktau kr̥tā dharmā jātau kr̥tā ēva bhavantīti na prayōgamya vibhāgēna prayōjanamiti | yadvā | ākr̥tivyaktyōrubhayōryōgārthatvāddhamāṇāṁ ca
[p. 320]
yatra kva cana yāgasādhanē kr̥tānāṁ prayōjanavattvādadravyādavibhaktatēti |

tasmādākr̥tipakṣē ’pyālambhanādisaṁbhavādākr̥tirēva śabdārtha iti siddham || 35 ||


iti ākr̥tyadhikaraṇam || 9 || |

iti śrībhaṭṭakumārilasvāmikr̥tau mīmāṁsāvārtikē prathamasyādhyāyasya tr̥tīyaḥ pādaḥ |
ēvaṁ smr̥tisahitasya vēdasya prāmāṇyē siddhē ’dhunā vākyārthavyākhyānāvasarē satyaparisamāptyaiva pramāṇalakṣaṇaṁ kēna saṁbandhēna nāmadhēyacintāyāḥ prastāvaḥ kriyatē | kē cittāvadāhuḥ | kimudbhidādayō guṇasya pramāṇamuta kriyāṇāmēva nāmadhēyatvēnēti | tadayuktam | ēvaṁ sati hi samastamēva śāstraṁ pramāṇalakṣaṇādabhinnaṁ syāt | sarvatra hyētadvicāryatē, kimidaṁ vākyamasyārthasya pramāṇamutānyasyēti | yē ’pi caitē dvē api sūtrē pūrvōttarapakṣau parikalpyaikādhikaraṇatvēna vyācakṣatē tairapi ‘uktaṁ samāmnāyaidamarthyamityanēna sūtrēṇa kaḥ siddhāntānabhiprētaḥ pūrvapakṣānuguṇō ’rthō vidhīyata iti vaktavyam | na hyuktaidamarthyāntarbhāvacanamudbhidādīnāmaniṣṭam | tasmāddvayōrapyadhikaraṇayōranumitapūrvapakṣayōruttarapakṣasūtradvayamētaditi vyākhyēyam | tatra prathamaṁ tāvadudbhidādīnudāhr̥tya saṁdēhaḥ kriyatē, kimētē kaṁ ciddharmaṁ pratyupayōgaṁ gacchantyuta nēti | kiṁ tāvatprāptam | ‘āmnāyasya kriyārthatvāt’ityānarthakyam | āha ca |


[p. 321]
tryaṁśavēdapramāṇatvādudbhidādi tatō ’dhikam |
dharmāyānupayuktaṁ sadānarthakyaṁ prapadyatē ||

nahyētē vidhyādiṣvantarbhavanti | sādhyasādhanētikartavyatānabhidhāyitvāttāvaccōdanābāhyatvaṁ, stutibuddhayabhāvādarthavādātirēkaḥ, karmāṅgabhūtaivaṁsaṁjñakaprakāśayitavyārthābhāvānmantrakāryanivr̥ttiḥ | na cānyadvēdaprayōjanamastītyapramāṇamēvaṁjātīyakā iti | atrābhidhīyatē—

sarvasya trivibhāgatvādvēdasyōktēna hētunā |
udbhidādyapramāṇatvamatirēkānna sidhyati ||

yadā tadarthatrayānyatamārthamiti sthitaṁ tadā vicāraḥ kimarthamiti | na tāvadarthavādatvaṁ vākyaśēṣatvābhāvāt | kathaṁ punarayaṁ na vākyaśēṣō yāvatā ‘vāyurvai kṣēpiṣṭhā’ ityādivadēkavākyatā ’vagamyatē | naitadasti | vidhātavyasya hi yaḥ śēṣaḥ sō ’rthavādaḥ | ayaṁ tu vidhyuddēśādēva nātiricyata ityavākyaśēṣaḥ | tatsaṁbhavinaśca stutyupayōgitvaṁ na yujyata ityuktamaudumbarādhikaraṇē | na caikapadēna stutirdr̥ṣṭā | na cēha tāṁ pratipadyāmahē | yadapyudbhēdanaṁ paśūnāmanēna kriyata ityēvaṁ prāśastyaṁ kalpyēta tadapi tr̥tīyāntasamudāyāśrayabalavattarakaraṇatvaprasiddhayā bādhyatē | anyathā hi prātipadikaprādhānyādvā ‘vāyurvai kṣēpiṣṭhā’ itivatprathamaiva prāyōkṣyata | na cāsya mantratvaṁ, tādrūpyēṇāpratītēḥ | adhyētr̥smaraṇābhāvācca | na caikapadatvātsākāṅkṣatvaṁ karaṇapratītyā vā smārakatvam | na caitadabhidhēyaḥ kaścitprayōgasamavāyyarthō dr̥śyatē | na cāsamavētaprakāśanē karmāṅgatvam | māntravarṇikadravyakalpanāyāmapi gauravam | na cāsya sūktavākavadviniyōjikā śrutirasti yēna māntravarṇikadravyakalpanā syāt | na cāsya rūpaṁ prayōgārham | ataścāviniyuktatvāt ‘iṣē tvādivadapi nādhyāhārēṇa nirākāṅkṣīkr̥tya prayōgaḥ | sphuṭaṁ ca brāhyaṇēnaikavākyatvamityamantratvam | tasmādvidhyuddēśāntargatasyaivōttarādhikaraṇēna vicāryatē guṇavidhirnāmadhēyamiti | tatra tāvat—

prasiddhērbalavattvēna prayōjanavaśēna ca |

[p. 322]
adhikatvātpravr̥ttēśca guṇarūpaṁ vidhīyatē ||

prātipadikaṁ tāvadudbhēdanasamarthē dravyē khanitrādāvavayavaprasiddhayāṁ pravartatē | na ca samudāyō ’rthāntaravācī lōkē prasiddhaḥ | na ca lōkādanavagatō ’rthō vēdādavagamyatē saṁbandhasya śāstrāhētutvāt | tr̥tīyā ’pi ca karaṇavācinī, kriyāyāśca śaktimad dravyaṁ tadādhārā vā śaktiḥ karaṇaṁ, tēnōdbhitsādhanakō yāgō ’vagamyatē | na ca yāgasyōdbhittvaṁ karaṇatvaṁ vā kvacitprasiddham arthavattvātpravr̥ttiviśēṣakaratvam | vidhāyakōdbhitpadapuruṣāṇāṁ pravr̥ttau viśēṣaḥ | anyathā hyanuccaritasamaiva pravr̥ttirēṣāṁ syāt | atha vā prasiddhatvādguṇavidhirarthavattvamabhidhēyavattvaṁ nāmadhēyatvē tvarthō na vijñāyata iti yōjyatē | atha vā bhēdēnārthavattvaṁ hētuḥ, udbhitpadasya yajitaḥ phalāntaratvāt | tataśca vidhipuruṣayōḥ pravr̥tiviśēṣa iti vācyam | nanu nāmadhēyamapi kratuṁ viśiṁṣadarthatpravr̥ttiviśēṣakaraṁ ca syāt | naitadasti | kutaḥ—

ākr̥tēravidhēyatvāddhātunā vyaktirāśritā |
sā ca nāmnā ’bhidhīyēta jātiścēnnaiva nāmatā ||

yadā tāvaddhātunaiva lakṣaṇayā vidhiviṣayatvayōgyatvādyāgaviśēṣaḥ pratipādyatē tadā kimaparaṁ tatra nāma kariṣyati | atha sāmānyamātramabhidhīyatē tatastasyāniṣṭamēvaitannāmētyasaṁ baddhaṁ siddhatvādēva ca viśēṣasya na nāmadhēyaṁ vidhāyiṣyata iti vakṣyati | yadā ca kēnāpi prakārēṇōdbhidādīnāṁ viśēṣavacanatvaṁ tadā tadatyantāvinābhūtasāmānyavacanatvēna yajēranarthakatvam | lāghavaṁ ca vidhērguṇavidhau bhaviṣyati | yāgānuvādāt | yadyēvaṁ guṇākṣiptatvādvidhiśaktērna tarhi karma vidhīyatē, tathā cāvihitē karmaṇi kasya guṇō vidhīyata ityānarthakyamata āha—prakr̥tau jyōtiṣṭōma iti | nanu guṇavidhipakṣē jyōtiṣṭōmēnētyasyāpi tatparatvādavihitamēva karma | gatyabhāvādidamēkaṁ karmavidhānaṁ bhaviṣyati | tadvyāvr̥ttē ca vidhāyakē ca guṇasya vidhātumaśakyatvāj jyōtiṣṭōmapadamēvaikaṁ nāmadhēyam | atha vā tadēkaṁ guṇaviśiṣṭaṁ karmavidhānamitarāṇi karmānuvādēna guṇavidhānāni | nanvēvaṁ sati sarvā ēkāhāhīnasatracōdanā jyōtiṣṭōmasyaiva guṇavidhidvārēṇa prakaraṇādanatiriktā iti karmāntarābhāvānna jyōtiṣṭōmaḥ kasyacitprakr̥tiriti tacchabdēna nābhidhātavyaḥ | siddhāntābhiprāyēṇāhēti kē cit | atha vā prakriyata iti prakr̥tiḥ, prakr̥tajyōtiṣṭōma ityarthaḥ |
[p. 323]
atha vā ‘athaiṣa jyōtiḥ’ ityēvamādīnāṁ karaṇavibhaktyākhyātasaṁsparśābhāvādguṇavidhitvānupapattērēkāntēna bhēdakatayā karmanāmatvaṁ tadapēkṣayā ca jyōtiṣṭōmaḥ prakr̥tiḥ | nanūtpattivākyaśiṣṭēna sōmēna jyōtiṣṭōmēna vā ’varōdhājjyōtiṣṭōmē guṇāntaravidhānamayuktam | kāmyatvādudbhidādayō bādhakā bhaviṣyanti | nityē prayōgē ca pūrvaguṇasyārthavattā | atha vā viśiṣṭavihitamapi karma svarūpamātraṁ niṣkr̥ṣya guṇāntarē vihitaṁ nautpattikādviśiṣyatē | anyathā gatyasaṁbhavādvikalpa iti manyatē || 1 ||

yadutpattau prathamajñānē ’rthāntarapūrvakatvēnaikāntatō na prasiddhamudbhidādi tadvaidikavyavahārē prathamōpanipātātsāmānādhikaraṇyēna nāmadhēyaṁ syāt | atha vaivamapūrvaṁ karma vidadhadarthavadbhaviṣyati | atha vā kasya nāmadhēyamiti saṁdēhē ’bhidhīyatē | yasyōtpattāvapūrvaṁ niṣpadyatē yāgasyētyarthaḥ | kiṁ kāraṇam—

guṇō vidhīyamānō hi phalē karmaṇi vā bhavēt |
viśiṣṭavidhibuddhayā vā sarvathā ca na yujyatē ||

phalaṁ prati tāvadvidhīyamānē parapadasaṁbandhavidhānaṁ vyavahitakalpanā dhātōḥ pārārthyamautpattikasōmabādhō ’nadanīyēna ca khanitrādinā ’tyantāprasiddhēna yāga iti dōṣāstathā yāgaṁ prati guṇavidhau phalapadānarthakyam | sārvakāmyaprāptajyōtiṣṭōmaviśēṣaṇatvē vākyabhēdaḥ | pratyayavyāpāraviprakr̥ṣṭatā dhātupārārthyānadanīyayāgasōmabādhavikalpāścātyantāyuktāḥ | tathā viśiṣṭavidhausarvapārārthyamanēkavidhiśaktikalpanā matvarthalakṣaṇā, gamyamānasāmānādhikaraṇyatyāgō ’nadanīyayāgaścēti dōṣāḥ | tasmānna guṇavidhiḥ | taddarśayati—itarathā śrutirudbhidādīn vakṣyati tadvatō lakṣayēt | vakṣyantī lakṣayētiti vā granthaḥ | prātipadikasāmarthyamuktvā vibhaktisaṁbandhādapyētadēvāvagamyata iti darśayati—yāgēna kuryādityādinā | kiṁ ca—


[p. 324]
vidhānē cānuvādē ca yāgaḥ karaṇamiṣyatē |
tatsamīpē tr̥tīyāntastadvācitvaṁ nu muñcati ||

yatkaraṇābhidhāyinyā tr̥tīyayāityēvamādiṣu kārakāṇāṁ vibhaktyarthatvābhyupagamātkathaṁkaraṇavācinō hi prātipadikādityucyatē | naiṣa dōṣaḥ | karaṇāśrayavācinō hītyabhiprāyaḥ | atha vā karaṇaśabdō yādr̥śamarthaṁ bravīti tādr̥śasya prātipadikaṁ vācakamēva | kr̥dantēna hi kārakaviśiṣṭaṁ dravyamēvōcyatē na vibhaktivanniṣkr̥ṣṭā śaktiḥ | tathā ca karaṇaṁ karaṇēna karaṇāyēti ca kārakāntarayōgō dr̥śyatē | anyathā hi vibhaktyabhihitēnaivaikēna kārakēṇa vaśīkārānna dravyaṁ kārakāntarayōgaṁ pratipadyēta | śaktēstu śaktyantaraṁ nāstyēva | tasmācchaktyupasarjanadravyavacanatvātkr̥dantānāmupapannaṁ karaṇaśabdārthavācitvaṁ prātipadikasya | tēnaitaduktaṁ bhavati | yadasmin vākyē karaṇaṁ tadvācinaḥ prātipadikāttr̥tīyayōtpattavyaṁ yāgaścātra phalabhāvanāyāḥ karaṇaṁ na dravyamiti vakṣyati | tataśca yadyudbhitpadaṁ yāgavacanamēvaṁ tr̥tīyāntaṁ sadēkavākyatāṁ yāsyatyarthāntaravacanatvē tvasaṁbaddhaṁ syāt | nanu ca—

pratyakṣaṁ dravyavācitvamupanyastaṁ kathaṁ punaḥ |
karaṇatvānumānēna bādhyatē vrīhisōmavat ||

yathaiva ‘vrīhibhiryajēta’ ‘sōmēna yajēta’ ityādīnāṁ karaṇabhūtayāgaikavākyatvē sati tr̥tīyāntatvaṁ vaiyadhikaraṇyē ’pyaviruddhamēvamihāpīti |haṭha iti—ciraṁtanataḍāgōdakā
[p. 325]
cchāditaharitadravyamucyatē | yathā tadutsāryamāṇamapi svacchandataḥ punaḥpunarudakaṁ chādayatyēvaṁ yō ’nyō ’pi svacchandavyavahāraḥ sa haṭha iti prasiddhaḥ | taducyatē—

padamajñātasaṁdigdhaṁ prasiddhairapr̥thakśruti |
nirṇīyatē nirūḍhaṁ tu na svārthādapanīyatē ||

vrīhyādayō hyatyantarūḍhāstē svārthamaparityajantaḥ sāmānādhikaraṇyamapratipadyamānā gatyantarābhāvādguṇavidhayō vijñāyantē | yē punarudbhidādayō yaugikāstēṣāṁ yēnaiva prakārēṇa yatnēna dravyavacanatvaṁ tēnaiva karmavacanatvamapyupapadyata iti pratyakṣaprasiddhāvanudāsīnāyāmanumānēnāpyajñānasaṁśayavyudāsakaraṇaṁ na duṣyati | sarvaśabdārthāvadhāraṇē hyayamabhyupāyō, yatprasiddhasāmānādhikaraṇyaṁ nāma | pradhānaṁ ca karaṇatvaṁ yāgē labdhātmakaṁ śaknōti prātipadikamātmaviṣayamāpādayitum | kiṁ ca—

vibhaktyarthānuvādācca vidhēḥ syānnāmni lāghavam |
guṇapakṣē vidhēyatvaṁ saṁkhyākārakayōrapi ||

tvatpakṣē hyavaśyaṁ kācidvibhaktyarthē ’pi pratyayasya vidhiśaktiḥ kalpyā syāt | tasmādavayadvārēṇāsti karmaṇyapi prasiddhiḥ | jyōtiṣṭōmādērapi svaphalōdbhēdanakāritvādētannāmaprasaṅga iti cēt | na | sāmānādhikaraṇyāvadhāritaviṣayaviśēṣasyāvayavānvākhyānāt | na cāsya jyōtiṣṭōmādibhiḥ samabhivyāhārō ’sti | athavā ’rthāpattivaśēnaitadviśēṣaviṣayamēvōdbhēdanaṁ nimittaṁ, na cānyatra tadastīti vyavasthā | yathā sāsnādimadgatagamanaviśēṣanimittatvaṁ gōśabdasya |avidhāyakatvādityasya vyākhyāna nāmadhēyaṁ vidhāyiṣyataiti | saṁjñāsaṁjñisaṁbandharūpēṇa ‘vr̥ddhirādaic’ityādivadavidhānaṁ sāmānādhikaraṇyāvayavaprasiddhibhyāṁ tatsiddhēḥ | na tu nāmadhēyārthō na vidhīyatē tadadhīnatvādyāmaviśēṣasiddhēḥ | iha hi yadyapi saṁjñāsaṁjñisāmānādhikaraṇyaṁ nāsti tathā ’pyātmarūpavyavacchinnamēvārthaṁ saṁjñā gamayatīti
[p. 326]
viśēṣaṇaviśaṣyabhāvānna bhidyatē | nanvēvaṁ śabdasvarūpābhidhānaṁ prasajyēta |pratyakṣāvagatasvarūpaviśiṣṭārthābhidhānādaprasaṅgaḥ | sarvatra hyagr̥hītaviśēṣaṇā viśiṣṭabuddhirna dr̥ṣṭā, na tvana bhihitaviśēṣaṇā | na caitāvatā śabdasvarūpārōpaprasaṅgaḥ | tadanurōdhēna vidyamānārthāṁśaviśēṣōddharaṇādityuktaṁ prāk | nāmnaiva caivamādīnāṁ prakr̥titō bhēdō ’nyathā hi tadanavacchinnō yajirguṇaphalādyarthaṁ punaḥ śrutiḥ prakr̥tigāmitvānnaiva karma bhindyāt | atha vā sarvanāmadhēyēṣu kiṁcidarthagatamapi viśēṣaṇamastītyaruṇaikahāyanyādivadēva viśēṣaṇaviśēṣyatā | na ca yajyuccāraṇamantarēṇāsya yāgaviśēṣanāmatvamiti na sāmānyasyārthakatvam | parasparasaṁnidhānēna hi nāmāpi yāgaviṣayaṁ yāgō ’pyētadavacchinnō na sāmānyamātraṁ prakr̥tō vēti labhyatē | tasmādubhayōrarthavattā viśiṣṭabhāvanāvidhānāccōbhayōrapi vidhānamiti nānuvādatvam | ēvaṁ ca sati na nāmatvaṁ vidhitvamātrapratiyōgīti, yē pūrvapakṣē vidhyantarbhāvaṁ siddhāntē tu vidhyarthavādamantrātirēkaṁ nāmnāṁ varṇayanti tēṣāmayuktamēva | aśēṣavyavahārāṅgabhāvācca nāpravr̥ttiviśēṣakaratā | nahyr̥tvigvaraṇādidhvanēnāhaṁ yakṣya iti laghurākhyānōpāyaḥ syāt | ‘darśapūrṇamāsāvārapsyamānaḥ samē darśapūrṇamāsābhyām’iti guṇōpabandhō darśapūrṇamāsābhyāṁ svargakāma iti ca phalōpabandhō ’nyathā na syāt | tasmānnāmadhēyānyēvaṁjātīyakānīti siddham || 2 ||


ityudbhidadhikaraṇam || 1 ||

[p. 327]
idānīmayaugikēṣu vrīhyādivallōkarūḍhēṣu jātiguṇaśabdēṣu cintā | na hyānumānikakaraṇatvānurōdhēna pratyakṣaprasiddhayabhāvaḥ saṁbhavatīti pūrvādhikaraṇēnāsiddhiḥ | nanu ‘ājyaiḥ stuvatē’ ‘pr̥ṣṭhaiḥ stuvatē’ ‘bahiṣpavamānēna stuvatē’ ityutpattivākyatvādētānyudāhartavyāni | tathā hi—

utpattau nāmadhēyaṁ vā guṇō vā ’pyavadhāritaḥ |
vyavahārāṅgatāṁ yāti saivōdāharaṇakṣamā ||

sā tu nōdāhr̥tā sūtrakārēṇa ‘yasmin guṇōpadēśa’ iti guṇavākyasyāśritatvāt | atha kimarthaṁ tēnaiva tadāśritam | yatra kva cana pratipāditē phalāviśēṣāt | pūrvapakṣanirākaraṇahēturvā vākyabhēdastatraṁ saṁbhavatītyudāhr̥tam | atha vōtpattivākyasthasyājyādipadasya pakṣadvayē ’pi sākāṅkṣatvādēkasyāpi niścayahēturnāstītyanyataḥ siddhayapēkṣaṇādanudāharaṇatvam | ghr̥tavācitvāttāvanna stōtranāmatvaṁ vijñāyatē | yānyājyāni taiḥ stuvata iti ca śrūyatē tatra kānyēva nāmāni kathaṁ vā tēnābhidhīyanta iti sahā ’pyutpattivākyēnānyataḥ siddhiravāptavyā | utpattivākyasthitamēva cājyādipadaṁ yathā rūḍhiṁ parityajya stutināmatāṁ pratipadyatē tathā hēturvācya ityapēkṣā | guṇavidhitvē ’pi ghr̥tasya stutāvakaraṇatvāttatsaṁbaddhamantralakṣaṇayā ’vaśyaṁ saṁbandhakr̥dvākyamapēkṣaṇīyam | iha vidhānē matvarthalakṣaṇāprasa ṅgāt | anuvādatvē tu nāyaṁ dōṣō bhavati | tēna stōtrāṇāmapyājyavattā ’nyata ēva labdhavyēti tadubhayapakṣē ’pi sāpēkṣatā | tataśca stuvata ityētāvanmātramatra vivakṣitamityājyādiśabdō ’nyatō nirṇīṁyatē | pavamānaśabdastu yaugikatvātpūrvādhikaraṇasiddhēranudāharaṇamiti kēcit | aparē tu manyantē | nōdbhidādivatpavanakriyāṁ prati kartr̥tvaṁ stōtrasyōpapadyatē, sōmō hi tatra pavatē | tataśca na karmaṇyavayavaprasiddhirastīti pavamānārthamantrakatvāllakṣitalakṣaṇā matvarthalakṣaṇātō durbalatarēti vākyabhēdēnaiva siddhērudāharaṇam | tatra prasiddhayādayaḥ
[p. 328]
pūrvapakṣē pūrvavadēva vyākhyēyāḥ | citrētyuttarapakṣēdyōtanādagnīṣōmīyē guṇavidhiriṣṭaḥ | atra kāraṇumacyatē—

citratvastrītvayōgō hi prāṇijātau svabhāvataḥ |
tēnaitē prāṇiyāgāṅgaṁ prakr̥tiṁ daikṣamāśritē ||

strītvādivibhāgō hi prāṇivyatiriktē ’rthē śabdānukaraṇamātrēṇa vijñāyatē paśvādiṣu tvartharūpēṇa | prakr̥taṁ ca dadhyādidravyātmakatvānnaitadyōgyaṁ karmētyutkr̥ṣyamāṇē vākyādyāgamātrasaṁbandhinī prasaktē sāmarthyāt prāṇiyāgamākāṅkṣantī ‘prakr̥tau vā dviruktatvāt’ityanēna nyāyēna sarvaprāṇiyāgaparamaprakr̥timagnīṣōmīyaṁ gacchataḥ | tatra yadyapyutpattivākyaśiṣṭaṁ kr̥ṣṇasāraṅgalōhitasāraṅgādiguṇāntaraṁ puṁstvaṁ ca bādhakaṁ saṁbhāvyatē, tathāpi pūrvavadēva bādhavikalpauvaktavyau | sāptadaśyapūrvapakṣanyāyaścātra draṣṭavyaḥ | ēkapadōpāttānēkārthavidhānāccaikakārakanibandhanatvādavākyabhēdābhiprāyaḥ | paśukāma śabdō ’pi ca svargakāmādhikaraṇapūrvapakṣanyāyēnārjanāṅgatvādanuvādō ’bhimatō na yāgaphalam | na hi paśuyāgaḥ paśumakāmayamānēnānuṣṭhātuṁ śakyatē |yāgānuvādō vijñātatvāditi |

sarvatrākhyātasaṁbaddhē śrūyamāṇē padāntarē |
vidhiśaktyupasaṁkrāntē syāddhātōranuvādatā ||

yāvadyāvadvidhēyāntaramupādīyatē tāvattāvatpūrvatrā nēkaśaktikalpanābhayādanuvādatvākāṅkṣā bhavati | agatyā tu tatrāpi vidhyaṅgīkaraṇam | asti cātra strītvacitratvabhāgagnīṣōmīyayāga ityanūdyatē |guṇē phalakalpanāyāṁ yajatēravivakṣēti | kimarthaṁ guṇāvidhitvapakṣa ēva sannirākriyatē | siddhāntagranthō ’yaṁ pramādāllikhita iti kēcit | aparē tvāhuḥ | phalasaṁbandhē kila pradhānatvādguṇōktivighātaḥ syāditi | tadayuktam | sarvathā nāmadhēyapratipakṣō guṇavidhiḥ sa ca phalasaṁbandhē ’pyanapagataḥ | tathā cavakṣyatisthita ētasminnadhikaraṇē guṇavidhirnāmadhēyamiti vicāra iti | phalasaṁbandhē hyēkāntēna yāgasāmānādhikaraṇyābhāvādguṇavidhirēva syāditi | tēnaivaṁ vācyam | iha tu trayaḥ pakṣāḥ pratibhānti | guṇavidhiḥ phalē, yāgē vā nāmadhēyaṁ vēti | ēkaikasya ca dvayaṁ dvayaṁ nirākarta
[p. 329]
vyam | tatra pūrvapakṣastha ēva durbalataratvāttr̥tīyaṁ pakṣaṁ nirākarōti | dhātupārārthyaprasaṅgāditi | ataśca ‘vrīhibhiryajēta’ itivadyāgē guṇavidhānam | karaṇabhūtasyāpi ca yāga syōtpattivākyāvagatakaraṇatvārthākṣiptasādhyāṁśānuvādēva guṇē vidhīyamānē na matvarthalakṣaṇā | guṇavādyēva vā ’nabhibhavasamarthaṁ yāgē guṇavidhānamāśrayati | phalē guṇavidhikalpanāyāṁ pūrvādhikaraṇōktadōṣaprasaṅgāditi | tathā ‘pañcadaśānyājyāni’ ityatra ‘astirbhavantiparaḥ’iti sattōpakalpanaṁ prayōgavacanācca vidhiḥ | nanu ca pañcadaśāni saptaśānīti caivaṁrūpaḥ śabdō na saṁkhyāmātravācī ‘stōmē ḍavidhiḥ pañcadaśādyarthaḥ’iti smaraṇāt | na hi stōma iti stōtrīyāsaṁkhyātō ’nyā vidhīyatē | naiṣa dōṣaḥ | stōtrasādhanamātraparicchēdēna stutimānātmakastōmasiddhēḥ sadr̥śamr̥kparicchēdē ghr̥taparicchēdē ca stutimānanimi ttastōmavācitvam | na cātra matvarthalakṣaṇā | kutaḥ—

śrūyamāṇasya vākyasya nyūnādhikavikalpanē |
lakṣaṇāvākyabhēdādidōṣō nānumitē hyasau ||

iha tāvadājyādīnāṁ śrutavākyasaṁyōgābhāvādavaśyaṁ prakaraṇāmnānānumitavākyasaṁbandhapūrvakaḥ prayōgavacanavidhirāśrayitavyaḥ | tēna matvartha ēva pratipādyata iti na lakṣaṇā | tatraitatsyāt | dravyatvādājyādīnāṁ kartavyatāviśēṣātmakētikartavyatārthinā prakaraṇēna na grahaṇamiti | sattaivātra kriyētyanupālambhaḥ | pradhānadēśatvāccāṅgānāmājyādibhiravaśyaṁ stōtrasamīpē bhavitavyam | ataśca yathaiva ‘agnimupanidhāya stuvatē’ ityatrāgniḥ sattāmātrēṇōpakarōtyēvamihāpīti nirdōṣaṁ, tasmādguṇavidhānamiti | atrābhidhīyatē | ‘pradhānatō ’bhisaṁbandha’ iti | anēkārthavidhānaṁ hi pradhānakarmavidhānē satyupapadyatē | atra punaḥ karmānuvādēna guṇō vidhīyatē | na ca guṇānāṁ parasparaṁ saṁbandhō vidyatē | tatraikaguṇavidhānē guṇāntarānākṣēpādarthāpattyabhāvē śrautānēkavidhivyāpārakalpanāyāṁ punaḥ punaruccāraṇaṁ pratyayasya kartavyamiti vākyabhēdaḥ syāt | āha ca—

arthādanēkamapyarthaṁ vidhāpayati bhāvanā |
viśēṣaṇavidhistvanyanna gr̥hṇāti viśēṣaṇam ||

ēkapadōpāttē ’pi cānēkavidhiśaktikalpanāgauravamastyēva | utpattivākyaśiṣṭē guṇāntarāvirōdhāccāśaktiḥ | tathā hi—


[p. 330]
utpattivākyavijñātaṁ karma sarvaṁ hyanūdyatē |
na cāśritaguṇē śakyaṁ tadvirōdhi guṇāntaram ||

yatrānūdyamāna ēvāvaśyaṁ guṇō ’pyanuvaditavyastatra nairapēkṣyadarśanādākāṅkṣādhīnasaṁbandhaguṇāntaravidhānānupapattiḥ | na ca niṣkr̥ṣya kriyāmātraṁ guṇavidhiḥ śakyaḥ kartum | kutaḥ—

prathamaṁ hi svavākyasthairguṇaiḥ saṁbadhyatē kriyā |
vākyāntaragataiḥ paścānna śuddhā sā hyavāpyatē ||

yāni parasparanirapēkṣāṇi vrīhiyavādivākyavatpravartantē tēṣāṁ tulyabalavattvādbhavati vikalpaḥ | iha cōtpattivākyamanyanirapēkṣaṁ vidadhyānnōtpannavākyam, anutpannē ’nuvādānupapattēḥ | paśukāmasaṁbandhācca padāntaragatārthagrahaṇanimittō ’pi vākyabhēdō vidyatē | yadyapi ca phalaṁ na vidhīyatē tathāpi tatra karmavidhānātkarmaṇi ca guṇāvidhērastyēva gauravam | api ca karmaṇaḥ phalaguṇau prati yugapadvidhyanuvādadōṣō ’paraḥ syāt | na ca paśukāmapadamarjanāṅgatvātprāptamanūdyatē | katham—

puruṣārthō hi sarvēṇa svarasādēva kāmyatē |
tatsādhanatadaṅgēṣu pravr̥ttiḥ prārthanādr̥tē ||

na hi sādhanabhūtaṁ paśuṁ kaścitkāmayatē vinaiva tu kāmēna prārthitānyathānupapattyā tamupādattē | gauṇī vā tasya kāmyatā bhavēt | ataḥ svātantryēṇa yanmukhyayā vr̥ttyā kāmyatē tadēva kāmaśabdōpabandhātphalaṁ pratīmaḥ | vistarēṇa caitad‘asādhakaṁ tu tādarthyāt’ityatra vakṣyāmaḥ | phalaṁ cāgnīṣōmīyasya kratvaṅgatvānnaitadanyadvā ’stītyanuvādāsaṁbhavaḥ | prakaraṇaṁ ca bādhyēta prājāpatyamya yāgasya | nāmadhēyatvē tu karmaphalasaṁbandhamātrakaraṇānna kaścidōṣaḥ | ‘pañcadaśānyājyāni’ iti dravyasaṁkhyayōrubhayōḥ stōtrēṣvaprāptatvānnānyatarānuvādēnētaravidhānasaṁbhavaḥ | karmāntarasthaṁ ca na pratīyatē | tadanuvādēna ca vidhāvakarmāṅgatvaprasaṅgaḥ prakaraṇabādhaśca | na ca viśiṣṭadravyavidhirupapadyata iti vakṣyatē ‘tatraikatvamayajñāṅgabhūtam’iti | na cākriyāviśēṣaṇaṁ vidhīyatē, vidhāyakasya nāmapadaiḥ sākṣādasaṁbandhāt | na cēha kriyōpāttā, yā vidhīyamānā ’rthādanēkamapi guṇamākṣipēt | na caiṣāṁ stutiprayōgavacanēna grahaṇam, akriyātmakatvāt | āha ca |


[p. 331]
nātrāntarakriyāyōgādr̥tē vākyōpakalpitāt |
guṇadravyē kathaṁbhāvairgr̥hṇanti prakr̥tāḥ kriyāḥ ||

na ca bhavatikriyāṁ pratyaṅgatvamupapadyatē | sarvō ’pi hi labdhātmakō ’nyatra vyāpriyatē | sattāyāstu vastvātmalābhamātrāpavargānna sādhyatvam | tadvyatiriktasādhyāntarānapēkṣaṇāccōpakārāsaṁbandhānnētikartavyatātvam | yattu rathaṁtaraṁ bhavatītyēvaṁcōditānāmapi prakaraṇēna grahaṇaṁ tadatidēśaprāptāvāntarakriyāsaṁbandhavijñānāt | na vājyādīnāṁ lōkē sattā na siddhā yēnēdānīṁ bhāvyēta stutiprayōgasaṁnidhisthāpanabhāvanā kariṣyata iti cēt | na | acōditattvāt | ‘agnimupanidhāya’ ititu spaṣṭaṁ vidhānam | ātmalābhavyatiriktā cēyaṁ kriyā śakyatē kathaṁbhāvēna grahītum | siddhāntē ca vākyasyārthavattvānnānyathānupapattyā viniyōjakavākyakalpanā | yadi tu ājyaiḥ stuvatē’ ityanēna vihitānāṁ pañcadaśatvavidhirucyēta tataḥ pūrvādhikaraṇanyāyēna saiva matvarthalakṣaṇēti matvā vadati—api cājyāni stōtrāṇītyādi | saṁsargidravyatvāccājyānāṁ sākṣātpañcadaśatvayōgābhāvādaśrutapalādiparimāṇakalpanā ’vaśyāśrayitavyā bhavēt | tēnaivaṁ jñāyatē yadyapyutpattau nāmatvaṁ na jñātaṁ guṇavākyē ca tasyānadhikāraḥ | tathā ’pyētadguṇavidhānamēvaṁ sidhyati | yadyutpattāvājyaśabdō nāmadhēyaṁ nānyathēti |

guṇavākyōpapattyarthaṁ samabhivyāhr̥tēna ca |
anvākhyānārthavādācca nāmadhēyatvamāśritam ||

yadājimīyustadājyānāmājyatvamiti | yasmāddēvāḥ prajāpativacanādētēṣu stōtrēṣvājimadhāvan | tatastadarhatvādētānyājyānīti | tathā ‘tāsāṁ vāyuḥ pr̥ṣṭhē vyavartata’ iti yasmādapāṁ vāyunāṁ pr̥ṣṭhē spr̥ṣṭē rathaṁtarādīni jātāni tasmāttāni pr̥ṣṭhānītyarthavādādvijñā
[p. 332]
tam | tatprakr̥titvācca vāmadēvyādiṣu pr̥ṣṭhaśabdaprasiddhiḥ |dvāvētāvarthāvēkasya vākyasyāśakyāvityasyānantaram, athakasmānna pañcadaśasaṁkhyāviśiṣṭānītyēvamādidraṣṭavyam | viśiṣṭānāṁ vācakasyābhāvāditi—pradhānākhyātānuccāraṇābhiprāyam |nanu padadvayamiti—bhavatikriyāsaṁbandhābhiprāyam |naitatpadadvayamapi vidhāyakamiti | pradhānakriyā hi viśēṣaṇāni piṇḍīkarōti sattāyāstu pratyēkavartitvānna samudāyē vākyaparisamāptiḥ | ataśca parasparasaṁbandhābhāvaḥ | pañcadaśāni yāni kānicidbhavanti, ājyānyapi yāvanti tāvanti bhavantīti kalpanā tasmānnōbhayaṁ vidhāyakam | na cānuvādakaṁ, stōtrēṣu tādr̥śasyābhāvādanarthakatvaprasaṅgācca | tasmādēkānuvādēnētaravidhirnāmadhēyatvē ’vakalpatē | vidhāyakamiti cātra vidhēyārthōpanayanavyāpārātpunaḥ punarabhihitaṁ na tu nāmapadasya vidhiśaktirasti | pañcadaśānīti ca stutisādhakatamastōtrīyārkparicchēdānmukhyaṁ stutimānanimittaṁ stōmatvamiti śabdasāmañjasyaṁ bhaviṣyati || 3 ||


iti citrājyādhikaraṇam || 2 ||
nanu sarvatra dviprakāramēva nāmapadaṁ sāṁvijñāyikaṁ yaugikaṁ ca | ubhayamapi cādhikaraṇadvayēna pratipāditaṁ, kimidānīmavaśiṣyatē yēna punarvicāryatē | ucyatē | yaugikānāmēva matvarthalakṣaṇāparihārēṇātra cintā, uttarādhikaraṇē tu sāṁvijñāyikānāṁ vākyabhēdāsaṁbha
[p. 333]
vāt | tatrāgnayē hōtramasminniti siddhāntē ’pyabhyupagamādanyasamāsārthānupalabdhēścāntarṇītamatvarthō bahuvrīhirakhēdēna guṇaṁ vidhattē | ta ēva ca prasiddhayādayō hētavaḥ satyāmapi ca sāyaṁ hōmē ’gniprāptau tadvarjaṁ prātarhōmē hōmamātrānuvādādvā sarvadarvihōmēṣvavihitadēvatākēṣu vidhāsyati vākyasāmarthyāt | tathāghāryata ityāghāra iti dhāraṇasamarthaṁ dravyamājyapayaḥprabhr̥tyabhidhīyatē | tacca dvitīyānirdēśāt kṣāraṇakriyāsaṁskāryatvēnādhyavasīyamānamanupayujyamānasaṁskārānupapattēḥ prayōjanamapēkṣatē | dharmamātraṁ cāsya kṣāraṇaṁ śabdārthamātrāpavargitvānnāśēṣakṣāraṇaṁ karōti | tatkṣāritaikadēśēna kiṁ kartavyamityastyapēkṣā | lōkē ’pi ca dravadravyāṇāṁ kvacitpānādāvupayōkṣyamāṇānāmīṣatkṣāraṇasaṁskāraṁ kurvanti | tēnābhiṣavayuktapūtīkavadbhakṣaṇayuktaphalacamasavacca saṁskāryaṁ dravyaṁ karmamātrābhilāṣi | prakaraṇavaśēna darśapūrṇamāsapradhānānyupasarpati | tatrāpi cāgnēyādīnāṁ vihitadravyakatvādupāṁśuyājaḥ kēvalaḥ sākāṅkṣa iti tādarthyaṁ pratipadyatē | āha ca—

śrutasaṁskārasaṁbandhaṁ mukhyairyadyapyasaṁgatam |
anyathā tadayōgyatvātprakr̥tairyāti saṁgatim ||

atha vā yatkarōtīti pratyayārthamātraṁ sākāṅkṣatvādēvōpāṁśuyājabhāvanāmanūdyāghāradravyē vākyēna vidhīyamānē tatsādhyatvādēva dhātvarthaḥ prāptō ’nūdyatē | dhrauvaprāptyaiva vā tasya kṣaraṇātmakatvē vijñātē kṣaraṇasamarthamātrapayaḥprabhr̥tividhiṁ manyatē | na ca dhātvarthādēva siddhērnāmnā prayōjanam | na ca saṁskārakarmāṇi kvacinnāmavanti dr̥śyantē |śrutyaiva guṇō vidhīyataiti | dvitīyāśrutyaiva saṁskāryatvādavaśyaṁ kvacidasya guṇatvamityavagamābhiprā
[p. 334]
yam | atrōcyatē—

vidhitsitaguṇaprāpi śāstramanyadyatastviha |
tasmāttatprāpaṇaṁ vyarthamiti nāmatvamiṣyatē ||

atra vadāmaḥ—

sāyaṁ hōmē yadi brūyādāghārē ca parō vidhim |
tataḥ śāstrāntaraprāptērvidhiḥ syānniṣprayōjanaḥ ||

yadā tvadēvatē hōmē dēvatāvidhirucyatē |
dravyaṁ cōpāṁśuyājasya tadā tatprakhyatā katham ||

ucyatē—

vidhiścēdagnihōtraṁ syāttatō ’sya viṣayaiṣiṇaḥ |
nivēśaḥ prakr̥tē vā syādyuktēraprakr̥tē ’pi vā ||

agnērhōtrēṇa saṁbandhē kr̥tē ’nyēna pravartanāt |
agnihōtrapadē spaṣṭamanuvādatvalakṣaṇam ||

anūdya cāpi dhātvarthaṁ guṇaḥ sarvō vidhīyatē |
na cānuvādaḥ prakr̥tātkarmaṇō ’nyatra labhyatē ||

prakr̥taṁ cēdanūdyāyaṁ guṇō hōmē vidhīyatē |
tatra tatprakhyatā ’nyatra na vidhistatparigrahāt ||

na ca dhātvanuvādō ’tra kathaṁ cidupapadyatē |
prakr̥tāprakr̥tābhāvāttasmātkarma vidhīyatē ||

sāyamūrdhvādisaṁyuktairguṇō vākyairvidhīyatē |
śuddhaṁ na śrūyatē karma prakr̥taṁ nāsti tēna tat ||


[p. 335]
dūrasthasyānuvādaśca vyavadhānānna yujyatē |
tasya buddhāvanārōhātkauṇḍapāyinahōmavat ||

vidhīyatāṁ viśiṣṭaṁ cētkarmētyēvaṁ vikalpyatē |
na cēdanyēna śiṣṭāḥ syustatprakhyaṁ cēti cōttaram ||

na caturthīsamāsasya lakṣaṇaṁ cātra vidyatē |
na ca tēna vinā śakyā dēvatāvidhikalpanā ||

yaḥ kaścidēva saṁbandhaḥ ṣaṣṭhītatpuruṣādbhavēt |
anuvādē ’nyataḥ siddhē kathyētāpyaśvaghāsavat ||

vidhātavyaśca saṁbandhō bhavētparapadārthayōḥ |
prātarhōmē ’pi tēnaiṣa vahnirnaiva vidhīyatē ||

ēkadēśē ’pi ca jñānānnānuvādō ’pagacchati |
āghārasyāpi saṁbandhaḥ klēśēnōpāṁśukarmaṇā |

sāmānādhikaraṇyaṁ vā sādhyāṁśēnēha karmēṇaḥ |
vispaṣṭaṁ dravyanāmatvaṁ na cāghārasya gamyatē || 4 ||


iti tatprakhyādhikaraṇam || 3 ||
‘athaiṣa jyōtiḥ’ ityādivarjamudāharaṇam | tēṣāṁ tr̥tīyānirdēśābhāvādguṇavidhitvānupapattēḥ | tē ’pi ca vākyāntarēṣu yadā tr̥tīyānirdēśa pratipadyantē tadāṁ vicāryantē | atha vā prathamānirdēśēna dravyamapi prastutya paścāttatsādhyōpanyāsaḥ saṁbhavatītyētē ’pyudāharaṇamēva | tatra tairēva prasiddhayādibhirguṇavidhiḥ | na cātra karmaṇi pravr̥tinimittaṁ kiṁ
[p. 336]
cidasti | vatyarthōpādānēna karmaṇi pravr̥ttau cātyantaviprakr̥ṣṭā gauṇatā syāt | tatra varaṁ matvarthalakṣaṇā | sādhanaṁ hi pratītamatyantavinābhāvātsvasādhyāṁ kriyāmaklēśēna pratipādayati vinaiva matublōpēna | kiṁ ca—

matvarthō vākyavēlāyāmēkavākyavaśādbhavēt |
ivārthaḥ padavēlāyāṁ gr̥hyamāṇō ’tidurbalaḥ ||

guṇavidhipakṣē hi svārthāparityāgēnaiva śyēnapadaṁ tadvantamuttarakālaṁ lakṣayati | ātmōccāraṇakālē tu svārthamēva viniyuṅktē | bhavatastu śyēnārthānupayōgādādita ēva sādr̥śyavivakṣayā padaṁ pravr̥ttamityupagamācchrutibādhaprasaṅgaḥ | taducyatē—

vidhēyaṁ stūyatē vastu bhinnayōpamayā sadā |
na hi tēnaiva tasyaiva stutistadvaditīṣyatē ||

śyēnādivākyēṣu hi yathā vai śyēnō nipatyādatta ēvamayamapītyupagamānna stutirdr̥śyatē | tayā ca vidhīyamānasya bhavitavyam | guṇavidhānē ca śyēnadravyaṁ vidhīyata iti tadēva stōtavyama | na ca tasyātmanaivōpamānaṁ yuktam | athōcyētānanyatvēna sutarāṁ stutirbhavati, ananyasaṁbhavicaritatvāt | yathā—

“rāmarāvaṇayōryuddhaṁ rāmarāvaṇayōriva" | iti |

bhavati hi lōkē kālpanikamavasthādigatabhēdamāśrityaivamapi stutiḥ saṁbhavati bhēdē na yuktā | nāmadhēyatvē tuyāgaśyēnasya dravyaśyēnōpamōpapattērāñjasyam | itarathā hi dvau matvarthavatyarthau lakṣayitavyau | kālpanikaśca bhēda iti gauravam | na ca yāgastutyā tadāśritadravyastavanamavakalpatē, yāgavidhēranirākr̥tatvāt | avidhēyagatā hi
[p. 337]
stutiranyatra saṁcāryēta yāgastu svayamēva vidhibhāgatrēti na dravyaṁ stūyatē vidhīyatē vā | punarapi ca yāgēna dravyalakṣaṇādviprakr̥ṣṭatā | samabhivyāhārācca dravyavadēva yāgavacanatvaṁ mukhyam | vidhau ca tava lakṣaṇā mamānuvādē | guṇavacanēbhyaśca matublōpaḥ sma1ryatē na dravyavacanēbhyaḥ | ivārthastu paraśabdasya paratra prayōgātsvayamēvōpajāyatē | matvarthalakṣaṇā ca svayaṁ kalpanīyā, kḷptastu vatyarthaḥ | ‘yathā vai śyēna’ ityādinā | pūrvōktāśca dhātupārārthyapratyayaviprakarṣādayō dōṣā vaktavyāḥ || 5 ||


iti tavdyapadēśādhikaraṇam || 4 ||
tantrasaṁbandhēnākhyātapadasya dhātvarthaḥ phalaṁ prati karaṇaṁ guṇaṁ ca prati sādhyō bhavanna virōtsyatē | tēnōdbhidā yāgaṁ yāgēna ca paśūn bhāvayēditi yugapadvidhivyāpārādvinaiva matvarthalakṣaṇayā saṁbandhasiddhiḥ | tathājyādipadasya tantrēṇa stōtrasaṁkhyādiyōgaḥ | tasmātsarvatra tvatparikalpitē nāmadhēyē guṇaśrutēḥ prasidhdyādibhirguṇapratyayānapagamāttadvidhānamēva bhavatvalaṁ nāmadhēyatvēnēti yathāsaṁbhavaṁ sarvādhikaraṇākṣēpēṇēdamārabhyatē | tatrēdamapi vākyaṁ śuddhaṁ bhaviṣyatīti vājapēyōpanyāsaḥ | sarvāṇyēva tvihōdāhartavyāni | āha ca—

karaṇēṣūpadiṣṭēṣu yā ’rthātsādhyatvakalpanā |
tasyāṁ guṇavidhānēna nāsti matvarthalakṣaṇā || 6 ||

vājapēyē tāvadayaṁ viśēṣō ’bhidhīyatē—


[p. 338]
vājapēyaṁ yavāgū syādauṣadhadravyatā tataḥ |
dravyasārūpyasāmānyādaiṣṭikatvaṁ prasajyatē || 7 ||

tantratvamaikarūpyēṇa bhavēttulyōpakārataḥ |
upakārānyathātvē tu bhavatyāvr̥ttilakṣaṇam ||

dvidhā hi tantraṁ bhavati pratyēkaṁ vā samudāyē vā vākyaparisamāptāvākhyātaguṇatvaprādhānyāpēkṣayā | tadiha dravyaṁ yāgē vidhīyatē na phalamaphalatvaprasaṅgāt | uddiśyamānaṁ hi sarvatra phalaṁ bhavati, taccētkriyāṁ pratyupādīyētāṅgamēva syāt | yāgō ’pi phalaṁ pratyupādātuṁ śakyatē na dravyaṁ prati, tatsaṁskāratvaprasaṅgāttr̥tīyānirdēśabādhācca | na ca yāgasaṁskr̥tasya dravyasyānyatrōpayōgō vidyatē yēnaivamāśrīyēta | ētēna yāgaphalayōrdravyaṁ pratyupādānaṁ pratyuktam | na ca phalē yāgadravyayōrupādānam | ēkēna nirākaṅkṣē phalē ’nyasyāvidhānāt | yathā vakṣyati“yadaikasmādapūrvaṁ tadētarattadartham” iti | na ca dravyōpasarjanō yāgaḥ phalē vidhīyatē, matvarthalakṣaṇādiprasaṅgāt | tatraitadēvāpatati yāgēna phalaṁ yāgaṁ ca dravyēṇēti | tataśca phalēnōpādēyavidhēyaguṇabhūtayāgagrahaṇādguṇēna cōddēśyānūdyapradhānabhūtāpēkṣaṇāttantratvābhāvaḥ | ēkamārgāśrayaṇē ’nyatarasyāsaṁbandhāt | tatra yugapadāśrayaṇē vākyabhēdāt | avaśyaṁ hi yatrōddiśyamānādirūpaṁ yatra cōpādīyamānādyātmakatā tatra yāgasyaitē dvē vākyē kalpanīyē | nanu dvē ēvaitē iti tantrapadamabhitō darśayan bravīti—catvāri padānyupa- labhēmahīti | atulyārthatvādatantratvābhiprāyēṇa | parasya tu śabdarūpābhēdātsādhāraṇyā
[p. 339]
bhimānaḥ |naitadastīti—kāryaprādhānyācchabdarūpasya tadgatavairūpyādbhēdāpattiḥ |āha yadidamuktamiti—vairūpyaṁ pariharati | guṇavidhyaṁśē ’pi hyavaśyamākhyātaṁ vidhirūpamēvābhyupagantavyam | bājapēyapadasyānākhyātatvēnāvidhāyakatvāt |yadyubhatra vidhiriti—dravyasaṁskāryatvaprasaṅgamanādr̥tyākhyātaguṇabhāvakr̥tapratyēkavākyaparisamāptinimittaparamparāsaṁbandhōpanyāsaḥ | prakaraṇānurōdhāt ‘brīhibhiryajēta’ ityādivadvayavasthēti cēt | na |vākyēna yāgamātrē vidhānāditi—tantrasaṁbandhē hi parasparanirapēkṣayōryāgēna saṁbandhaḥ | ēkaviśēṣitētarasaṁbandhē vākyabhēdaprasaṅgāt | tatrāniṣpannē svārājyayāgaprakaraṇē guṇō vidhīyamānaḥ śuddhayajatisaṁbandhātsārvatrikō ’pūrvayāgasaṁbandhō vā vijñāyatē | darśapūrṇamāsādivākyaistu niṣpāditē prakaraṇē vidhīyamānā vrīhyādayō ’vatiṣṭhanta iti vaiṣamyam | tēna svārājyakāmairyāgaikavākyatā gamyamānā nōtsr̥ṣṭā bhaviṣyatīti nāmadhēyatā || 8 ||


iti vājapēyādhikaraṇam || 5 ||
ēvaṁ siddhēṣu nāmadhēyēṣu nāmadhēyakāryēṣu cēdānīmapavādaḥ prastūyatē | kasmātpunarihaiva
[p. 340]
darvihōmapadaṁ na vicāryatē, vicāritamētadapi tatprakhyamityanēna | vidhyuddēśagatānāṁ cēha vicārastatra tvarthavādagatānāṁ ‘yadēkayā juhuyāddarvihōmaṁ kuryāt’ iti | siddhē vā karmanāmadhēyatvē tadviśēṣavicārastatra | iha punaḥ sāmānyacintēti nōpanyastam | yā tu tatra guṇavidhyāśaṅkā sā ’dhikaraṇamadhyē paricōdanāmātraṁ sarvamēvaitatprāsaṅgikam | aṣṭamē ca pūrvavadapūrvacintādhikārāt| kēna pūrvarvihitānāṁ karmaṇāmāgrēyādīnāṁ nāmadhēyatvamāśaṅkyatē | taducyatē | aṣṭākapālō bhavatītyādibhirdravyamātrayuktāḥ kramavatyō bhāvanāḥ pratipādyantē | tāsāṁ ca sthānakramēṇāgnyādidaivatyāni yājyānuvākyāyugalānyāmnāyantē | tāni kramaviniyuktāni santi māntravarṇikīḥ karmāṅgabhūtā dēvatāḥ kalpayanti | na hyanyathā tē mantrāḥ karmōpayōgaṁ gacchēyuḥ | kriyāsvarūpaprakāśanēna tatsaṁbandhiprakāśanēna vā mantrāḥ karmōpayōgitāṁ gacchanti | na caitaiḥ kriyā dravyaṁ cābhidhīyatē | yadagnyādyabhidhīyatē tasya saṁbandhitvaṁ na jñātaṁ tatrāsaṁbandhyagnyādiprakāśanē ’naṅgatvaprasaṅgaḥ | tēnāvadhāritāṅgatvamantrānurōdhēnaivaṁ vijñāyatē yānētē vadanti tē nūnamagnyādayaḥ kriyāṅgamiti tē ca mantrēṣu prādhānyābhidhānāddēvatātvēna prajñātā iti tadavailakṣaṇyātkarmasvapi dēvatā bhavanti | purōḍāśādibhirapi ca havirātmakatvādyōgyatayā yāgasādhanatvēnōpaplavamānēṁrdēvataivākāṅkṣitēti dravyadēvatāsaṁbandhaniṣpattēranumitānāṁ yāgānāṁ ‘tatprakhyaṁ cānyaśāstram’ityāgnēyādīnāṁ nāmadhēyatvam | atha vā ’ṣṭākapālādīnāṁ haviṣṭvāt ‘dvirhaviṣō ’vadyati’ iti hyavadānē gr̥hītē cōdanāntarēṇa ca tatsaṁskārārthōpastaraṇābhighāraṇagrahaṇāccaturavattē niṣpannē ‘caturavattaṁ juhōti’iti vacanādyāvaddravyaṁ niṣpannānāṁ hōmānāṁ tathaivāgnyādiṣu prāptēṣu nāmadhēyatvam| ēvaṁ cānēkārthavidhidōṣō na bhaviṣyati| tathā prāptē ’bhidhīyatē—

na cēdanyēna śiṣṭāḥ syuryāgāḥ śabdēna kēnacit |
tē guṇāścōpadiśyēranvidhinā hyavibhāgataḥ ||


[p. 341]
na tāvaddravyadēvatāsaṁskārasaṁyōgēna yāgavidhirupapadyatē | katham |

na dravyasya svarūpēṇa mantrākāṅkṣā ’vakalpatē |
na cānyavācinā tasya saṁbandhaḥ saṁpratīyatē ||

nāṣṭākapālō bhavatītyētāvatā kaścitpuruṣavyāpārō vidhīyatē yō ’nuṣṭhānāya smr̥tikaraṇaṁ mantramapēkṣēta | na ca purōḍāśabhavanaṁ puruṣasyānuṣṭhēyaṁ, pratiniyatakartr̥tvātkriyāṇām | nāpi dravyaṁ, svarūpēṇa siddhātmakatvādakartavyaṁ, yēna smaryēta | na ca ‘agnirmūrdhā’ ityādibhirdravyaṁ tadvyāpārōvā ’bhidhīyatē yēnākāṅkṣayā ’pi saṁbadhyēran | agnyādyabhidhāyināṁ na kaścittaiḥ saṁbandhō vidyatē |

na ca yāgō haviṣṭavaṁ vā purōḍāśē ’vadhāritam |
yēna syāddēvatākāṅkṣā tanmantrāṇāṁ ca saṁgatiḥ ||

yadi hi prathamaṁ yāgatvamavadhāryēta tatō dēvatākāṅkṣāyāṁ satyāṁ dēvatāvācinō mantrāḥ saṁbadhyēran, na tu tadbhavatiśabdēnōktam | na ca yāgasaṁbandhātprāk purōḍāśādīnāṁ haviṣṭavamavadhāryatē | saṁbandhiśabdō hyayaṁ na dravyasvarūpaprayuktaḥ | tadēva hi dravyamayāgasaṁbaddhaṁ payaḥprabhr̥ti na lōkē haviḥśabdavācyaṁ bhavati | ētēna caturavattacōdanākalpitakarmanāmatvaṁ pratyuktam | āghārādiṣu tu kriyātmakatvānmantrākāṅkṣāyāṁ vacanaviniyōgavaśācca bhavati māntravarṇikadēvatākalpanā | sarvajaghanyaścāyaṁ dēvatāvidhiḥ sarvajyēṣṭhē taddhitadētāvidhau saṁbhavati kimityāśrīyatē | anyathānupapattimūlaścāsau | na ca taddhitē saṁbhavatyanyathānupapattiḥ | tasmādanēnaiva kr̥tē dravyadēvatāsaṁbandhē ’rthavādapuraḥsarēṇa bhavatiśabdēna vihitē viśēṣārthaṁ kramēṇa mantrāmnānam | agatyā cānēkārthavidhiraṅgīkriyatē |vidhānārthē taddhitāntē śabda iti—vidhiprayōjanatvābhiprāyēṇa | sarvaṁ caitattasmādavibhaktaṁ gamyatē | dēvatā tāvatprātipadikēnōktā tadviśiṣṭaṁ dravyaṁ taddhitēna saṁbandhō ’pi tatraivārthagr̥hītastatsāmānādhikaraṇyāccāśēṣātmīyōpasarjanayuktamaṣṭākapālapadaṁ viśēṣaṇatvēna tatraivāntargatam | dravyasya cāgnēyatvēna bhavanamabhāvyamānasya na sidhyatīti tadākṣiptā bhāvanā ’pi tatraiva |
[p. 342]
na ca yāgēna vināgnēyatvaṁ bhāvayituṁ śakyamiti puruṣavyāpāraviśēṣō ’pi yāgastadantargataḥ | tataśca taddhitāntapadōpāttavidhinā sarvamanyadarthādākṣipyamāṇaṁ na vākyaṁ bhinatti | bhāvanāvidhipūrvakaśca sarvatra dhātvarthakārakavidhirbhavatītyaśrūyamāṇā ’pi saiva tāvadviśiṣṭā vidhīyatē | tatō viśēṣaṇānyathānupapattyā sarvasaṁsargātmakatvācca tāmēva saṁbandhaśabdēnābhidhattē, na tvavyāpārātmakatvāddravyadēvatāsaṁbandhaḥ śakyatē vidhātum | ‘avibhāgat’ iti—arthākṣēpahētuḥ | ‘na cēdanyēna’ iti—anyathānupapattiśaraṇābhidhānam || 9 ||


iti āgnēyādhikaraṇam || 6 ||
nāmadhēyaprastāvēna dravyanāmasu nimittaṁ pratyadhikaraṇatrayamārabhyatē | tulyahētutvātpurōḍāśō ’pyugāhr̥taḥ | tatra ‘śāstrasthā vā tannimittatvāt’iti yājñikānāṁ saṁskr̥tēṣuprayōgātsā3rvatrikatvādavigītatvācca saṁskāranimittatā | tathā hi—

purōḍāśādibhirlōkē vyavahārō na dr̥śyatē |
tasmādyūpādivadvēdāttēṣāṁ saṁskārahētutā ||

tannāsti | kutaḥ |


[p. 343]
ēkadēśē ’pi yō dr̥ṣṭaḥ śabdō jātinibandhanaḥ |
tadatyāgānna tasyāsti nimittāntarakalpanā ||

ya ēva laukikāḥ śabdāsta ēva vaidikāsta ēvāmīṣāmarthā itisthitatvāllōkaprasiddhipratīkṣē vēdē yatraikadēśē ’pi jātinimittatā labhyatē na tatra punarnimittāntaraśaktikalpanā saṁbhavati | saṁskr̥tēṣvapi jātēranapagamāttannimittatātikramō na śakyō vaktum | ataśca śāstrasthairapyavirōdhānna bādhaḥ | kiṁ ca |

vēdēnāpi ca saṁskārātprāgēva cchēdanādikāt |
tadvidhau jātiśabdatvamāśritaṁ lōkasaṁmatam ||

tēna jātimētē na vyabhicaranti | vyabhicaranti tu saṁskārān, avihitatvāllēkavyavahāravēlāyāṁ saṁskārāṇāmabhāvāt |

na ca yūpāditulyatvamanyathā ’pyupapattitaḥ |
lōkādalabhyamānārthāstē hyagatyā tathāśritāḥ ||

yadi hi cchēdanavidhivēlāyāṁ bandhanavidhau vā kaścillaukikō ’rthō labhyēta tataḥ kimēvaṁ vyavasthitavacanavyaktiviparyayēṇa kalpyēta yacchidyatē sa nūnaṁ yūpa iti | asti ca barhirādērgatistasmādatulyatā || 10 ||


iti barhirājyādhikaraṇam || 7 ||

[p. 344]
nanu samudāyaprasiddhēḥ śrutisthānīyatvādvākyasthānīyāvayavaprasiddhirdurbalā syāt | tathā hi |

akṣarairēva budhyantē samudāyaprasiddhiṣu |
arthabhāgōpasaṁhārāditarā viprakr̥ṣyatē ||

satyamēvamētat | avaśyaṁ tvavayavānāmapi svārthē śaktirāśrayaṇīyā tadanāśrayaṇē ’vayavaprasiddhitvābhāvāt | tatra ca |

asatsvavayavārthēṣu yō ’nyatrārthē prayujyatē |
tatrānanyagatitvēna samudāyaḥ prasidhyati ||

labdhātmikā hi samudāyaprasiddhiravayavaprasiddhiṁ bādhatē tasyāstvātmalābhō yatra pramāṇāntarēṇa pūrvānubhūtāvayavārtharahitē ’rthē śabdaprayōgō dr̥śyatē yathā ’śvatvakarṇatvarahitē vr̥kṣē ’śvakarṇaśabdasya | na hyatra pūrvaśaktyanusārēṇa pratītirupapadyata ityarthāpattyā śaktyantaraṁ kalpyatē | tataścōbhayasaṁbhavē ’vayavārthānusaṁdhānādvikṣiptāyā avayavaprasiddhērakṣaraśravaṇamātralabhyatvādiyaṁ balīyasī bhavati | atra punarapsu prakarṣasēcanakriyākaraṇatvasaṁbhavādavayavaśaktibhirēva vākyavatprayōgōpapattēḥ śaktyantarē pramāṇābhāvātsamudāyaprasidhdyabhāvaḥ | tathā hi |

bhavētāṁ yadi vr̥kṣēṣu vājikarṇau kathaṁcana |
adr̥ṣṭāṁ samudāyasya kaḥ śaktiṁ jātu kalpayēt ||

tasmānnāpsu samudāyaprasiddhiriti dravadravyamātrasādhāraṇatā | nanu saṁskāranimittatvē ’pyapsāmānādhikaraṇyakr̥tatvādīkārasya ghr̥tānnivr̥ttiḥ syāt | yadi hi prāgīkārātsaṁskāranimittatā ’vagamyēta tataḥ strīpratyayō ’yamāśrayaliṅganimitta ityavadhāraṇādanyaliṅgā
[p. 345]
nnivartēta | ayaṁ punaranyaprayōgaḥ saṁskārēṣvīkārānta ēvānavagatavibhāgō vēdyādivatprayukta ityanyādr̥śasya vācakatvaṁ nāvadhāryēta tasmādīkārāntaḥ syāt | yaugikatvē tu prāgīkārādyōgō gamyata iti strīpratyayō ’yaṁ nimittābhāvādaghr̥tē na prayōkṣyatē, cōdakaprāptaṁ tu prātipadikamātraṁ prayōktavyam | na ca dravyēṣvarthasamavāyādvidhiśabdaprayōganiyamō, yataḥ prōkṣaṇaśabdabādhēna jātipakṣavad ghr̥tamityēva prayōgaḥ syāt || 11 ||


iti prōkṣaṇyadhikaraṇam || 8 ||
nirmanthyē ’pi pūrvādhikaraṇavaṁjjātisaṁskāranimittapakṣāvudbhāvyānantarēṇa yaugikatvaṁsādhanīyam |

vaidyutāśmābhighātōtthasūṁryakāntādijanmanām |
nivr̥ttau caritārthaḥ san nirmanthyō ’bhinavaḥ katham |

‘lōkē karmāṁrthalakṣaṇam’ ityaśabdārthēnāpi vyavahārādbhavēdaciranirdagdhaghr̥tapratītiḥ | sarvaghr̥tānāṁ ca navanītavikāratvātpunaḥ śrutēraciranirdagdhanavanītārthatā syāt | iha tu śabdapramāṇakē ’nyakriyājanitanivr̥ttamātracaritārthō nirmanthyaśabdāściraviśēṣōpādānāsamarthaḥ kathamaciranirmathitaviṣayaḥ kalpyatē | nahyatrāciratvamapi yōgē ’ntargataṁ, kriyāyōgamātranimittatvāt | tasmādasadētat | naiṣa dōṣaḥ |

pākēnāgnērupāttatvādviśēṣaṇaparā śrutiḥ |
tacca pākāṅgabhūtatvāttaddēśādau kariṣyatē ||

yathaiva lōhitōṣṇīṣādividhiṣu viśēṣyāṇāṁ prāptatvādviśēṣaṇaparatvamēvamihāpi viśēṣyānuvādēna viśēṣaṇabhūtā kriyaiva pākāṅgatvēna vidhīyatē | aṅgānāṁ ca pradhānēnaikadēśakālakartr̥tvaṁ vakṣyatē | tēnāciranirmathitēnādūranirmathitēnānanyakartr̥nirmathitēnēti vaktavyē pradarśanārthamaciragrahaṇam || 12 ||


iti nirmanthyādhikaraṇam || 9 ||

[p. 346]
taddhitōpāttatvānmatvarthamya na lakṣaṇā | na cānēkārthavidhiryēna vākyaṁ bhidyēta | na ca samastēṣu karmasu tatprakhyānaśāstrasadbhāvaḥ | n ca yathā ’gnihōtrē samāsō ’nabhivyaktastathā ’tra taddhitaḥ | sarvatra hyēvaṁrūpā ēva dēvatāvidhayō bhavanti | na ca śyēnayāgavadviśvairdēvaiḥ kasyacidvayapadēśaḥ | na ca phalapadāśravaṇādvājapēyavadvairūpyaṁ yajñēḥ, śakyatē hi kēvalayajyanuvādēna dēvatā vidhātumityārambhaḥ | sarvatra ca nāmacintānusārānna barhirājyādivicārēṇa vyavadhānam | atha vā nāmadhēyānyapi yaugikāni nirmanthyādiṣvaprāptārthatvādvidhiphalāni dr̥ṣṭāni vaiśvadēvaśabdō ’pi tathā ’stvityanantaraṁ saṁbandhaḥ | tatra vikalpa iti guṇavidhēḥ phalēna pratijñānam | ēvaṁ hi śaṅkyatē | yadyayaṁ guṇavidhirna tarhi karma vidhīyatē | na cāpi dūrasthamanuvadituṁ śakyatē tatra prakr̥tāgnēyādikarmānuvādēnāśakyaṁ dēvatāvidhānamutpattivākyaśiṣṭadēvatāntarāvarōdhādata āha—vikalpastābhiḥ saha bhaviṣyati | na cādyāpi sūtrakārabhāṣyakārābhyāmautpattikabalīyastvaṁ kvaciddarśitamiti tulyabalatvaṁ manyatē | kiṁ ca |

na samastānuvādasya kiṁcidasti prayōjanam |
viśvē dēvā na ca prāptāḥ pratyēkaṁ saṁhatēṣu vā ||

yadi hi guṇaṁ na vidadhyāttataḥ samastamēva vākyamanarthakaṁ syāt | viśvēdēvasaṁbandhaśca na prakr̥tānāṁ pratyēkamasti, na samudāyē yēnānūdyēta | na cāmikṣāyāgasya kēvalasya yajinā grahaṇam | na ca vaiśvadēvaśabdastadviṣayatvēnēṣyatē | tasmātsaptasu yāgēṣu guṇavidhiḥ | tatraitatsyāt | ēka ēva śabdaḥ saptasu vidhirāmikṣāyāṁ cānuvāda iti vipratiṣidhyēta | tanna |

prakr̥tatvāviśēṣē ’pi yatra prāptirna vidyatē |
vidhēstatrōpasaṁhārānna vairūpyaṁ bhaviṣyati || 13 ||


[p. 347]
atrōcyatē | nāyaṁ prakr̥tēṣu guṇavidhirupapadyatē | katham |

guṇāntarāvaruddhatvānnāvakāśyō guṇō ’paraḥ |
vikalpō ’pi na vaiṣamyāttasmānnāmaiva yujyatē ||

agnyādayō hyutpattivākyē taddhitaśrutyā ’ṣṭākapālādīnāṁ dēvatā, viśvēdēvā vākyēna | nanvatrāpyaṣṭākapālādisaṁbandhādvākyamēva | na | taddhitēna dravyaviśēṣasya kr̥tē dēvatāsaṁbandhē vākyēna viśēṣaṇaviśēṣyabhāvamātrakaraṇāt | vaiśvadēvaśabdē ’pi tathēti cēt | na | yāgalakṣitadravyasaṁbandhakalpanāviprakarṣāt | na tāvadvaiśvadēvēnēti prakr̥tamaprakr̥taṁ vā dravyaṁ dēvatāsaṁbandhi śrūyatē | tatra yajētēti sāmānādhikaraṇyādēvaṁ tāvadvijñāyatē vaiśvadēvēna yāgēnēti | tataścānyathā yāgasaṁbandhānupapattyā tatsādhanaṁ dravyaṁ lakṣaṇayā dēvatā skandati | vākyēna ca yāgamātrasaṁbandhē sati prakaraṇādidaṁ kalpanīyaṁ tēnaivāgnēyādinā yāgēna vaiśvadēvēna yajēta nānyēnēti | na tvagnyādividhau kācillakṣaṇāpēkṣā prakaraṇāpēkṣā vēti vaiṣamyam |nahi prakaraṇaṁ dravyasyēti | yadā dravyasyāgnyādisaṁbandhō vidhīyatē na tadā prakaraṇāpēkṣētyarthaḥ | atha vā yaddravyasya prakaraṇaṁ na tadvaiśvadēvavākyēnāśritam | bhāṣyē tu dravyaśabdō vastuvācī | na hi śrautasyāgnyādidravyasya dēvatābhūtasya prakaraṇaṁ bādhakaṁ, vaiyadhikaraṇyaṁ vā, dravyasya yatsaṁbandhitvēna śrutamagnyādi tasya prakaraṇaṁ na bādhakamiti | prakr̥tayajñibuddhēśca na dūrasthānuvādēna guṇavidhirviśiṣṭāpūrvakarmavidhānaṁ vā | viprakīrṇayāgaikīkaraṇācca samudāyānuvādō ’rthavān | na hi ‘vasantē vaiśvadēvēna’ ‘prācīnapravaṇē vaiśvadēvēna’ ityādi vidhānaṁ parasparasahitānāmaṣṭānāṁ haviṣāṁ samudāyapadādr̥tē ’vakalpatē | tasmādēkadēśasthairapi viśvairdēvairupalakṣitānāṁ chatrinyāyēna tatprakhyatayaiva sarvēṣāṁ nāmadhēyam || 14 ||

vaiśvadēvamupādāya dēvatā nōpadiśyatē |
saha vidhyanuvādau hi naikaḥ śabdaḥ samaśnutē ||


[p. 348]
atha vā yaduktaṁ nirmanthyādivannāmaiva sadguṇamapi vidhāsyatīti | tatrābhidhīyatē | mithaśca nāmaguṇavidhyarthayōrasaṁbandhaḥ | nirmanthyastu guṇavidhiriti || 15 ||

pūrvēṇaikasūtramapi saṁbhavati | mithaḥ saha pradānē kriyamāṇē triṁśatsaṁpattyabhāvādanarthasaṁbandhaḥ syāt | kutaḥ |

haviṣō guṇabhūtatvānna karmāvr̥ttihētutā |
dēvataikyātsaha tyāgō lāghavāddhi prasajyatē ||

tēna sakr̥ttyāgaḥ kartavya iti satyāṁ sahapradānaśaktau nāvr̥ttiryuktā | saṁpratipannadēvatātvācca sahapradānamaviruddhaṁ śakyaṁ kartuṁ tataśca triṁśattvavirōdhaḥ | triṁśatpūraṇaṁ ca kēṣāṁcidēvaṁ, nava prayājāḥ, navānuyājāḥ, dvāvāghārau, dvāvājyabhāgau, aṣṭau pradhānāhutaya iti | aparēṣāṁ tu sviṣṭakr̥dvājinējyāgrahaṇādāghārau na gaṇitau | sarvathā tu pradhānāhutibhēdadarśanasiddhiḥ || 16 ||


iti vaiśvadēvādhikaraṇam || 10 ||
guṇavidhināmadhēyavicārē paryavasitē ’dhunā kēvalaguṇavidhitvamēvāsti na vēti vicāryatē | atha vā ’ṣṭākapālatvasya vaiśvānarasāmānādhikaraṇyāddvādaśatvāntargatēstatprakhyatvēna nāmadhēyatvamāśaṅkya guṇavidhiḥ prasiddhayādibhiḥ prakr̥tayajibuddhēstatprakhyatvābhāvācca samarthanīya
[p. 349]
stamapi nirākr̥tyārthavādatā pūrvasiddhaivōpasaṁhariṣyatē | tatra pūrvavatāṁ vidhānēnārthavattvamapūrvāṇāṁ nāmadhēyatvāvadhāraṇāt ‘yadutpattāvapūrvam’iti | tasmādguṇavidhayō ’ṣṭatvādayaïti kēcit | tadayuktam | na hyapūrvatvānnāmadhēyatvaṁ siddham | apūtvāddhi yathaiva laukikārthāparijñānānna guṇavidhitvamēvaṁ vaidikakarmābhidhāyitvaṁ sutarāmaprasiddhāmiti nāmadhēyatvamapi na syāt | satyēva ca sarvatra laukikē ’rthē samabhivyāhārādibhirnāmadhēyatōktā | tasmādyathābhāṣyamēva sūtrārthaḥ |

pūrvajñātārthavācitvē nāmadhēyārthavādatē |
aprāptatvādihaitē syurvaiśvadēvavikalpavat ||

yadi hi vaiśvānarayāgē ’ṣṭatvādayaḥ kutaścitprāptā bhavēyustataḥ saṁvādadvārēṇa nāmadhēyatvamarthavādatā vā syānna tu prāptirasti kēvaladvādaśatvavidhānāt | tathā hi |

yadyapyarthātmanā ’styēva mahāsaṁkhyāsvavāntarā |
aparicchēdakatvāttu nāsau karmaviśēṣaṇam ||

na hi sattāmātrēṇa saṁkhyā vyāpriyatē kiṁ tarhi saṁkhyēyaparicchēdēna | dvādaśatvēna ca kapālēṣu paricchidyamānēṣu nāṣṭatvādīnāṁ paricchēdakatvamityavidyamānatā | yadyapi ca yathākathaṁcidastitvamāśrīyatē tathā ’pyētāvanmātraṁ bhavēdaṣṭau bhavantīti na tu yadaṣṭākapāla iti | saṁskr̥tataddhitō hyēṣaḥ, taddhitārthanimittaśca samāsastau ca sati samārthyē bhavataḥ | sāmarthyaṁ cānyanirapēkṣatvē bhavati | sāpēkṣāśca dvādaśatvēnāṣṭatvādaya iti na dvādaśakapālō ’ṣṭākapālādiśabdābhidhānīyakaṁ labhatē | tēna svarūpasaṁkīrtanasyāsattvātprarōcanamasaṁbaddhataramāpadyēta | na ca dvādaśatvavilakṣaṇō ’ṣṭatvādēḥ karmōpayōgaḥ saṁbhavati, saṁkhyātvāt | yadyapi cāṣṭatvastutyā dvādaśatvaṁ stūyatē na tvaṣṭākapālastutyā dvādaśakapālasya stutiḥ | viśēṣaṇaviśēṣyayōratyantabhēdāt | api cāstyēva dvādaśatvasyātmīyā stutiḥ ‘rjagatyaivāsmin’ iti | tasmāddvādaśatvēna saha vikalpamānā guṇavidhaya ēvaitē ’pi | sarvaṁ cēdaṁ vaikalpikānēkasaṁkhyāviśiṣṭavaiśvānaravidhānādēkamēvōtpattivākyamiti na balābalē viśēṣaḥ | tasmā
[p. 350]
tsāmarthyamitica pūrvaprakr̥tayōgyāpēkṣatvādvaiśvadēvapūrvapakṣātidēśaḥ | tadīyaṁ hi sāmarthyamasminsamāmnāyē ’sti, na ca taduktaḥ parihāraḥ | tasmādvidhānārthā iti || 17 ||

prakr̥tāprakr̥tē ṣāgē tathā dravyē ’pi vā guṇaḥ |
dravyaṁ guṇavadēvaṁ ca na kathaṁcidvidhīyatē ||

prakr̥tē tāvadvādaśatvāvarōdhānnāṣṭatvādayō vidhīyantē | na ca dūrasthē, tadupādānaśabdābhāvāt | na ca karmāntaraṁ kēvalāṣṭatvādiguṇakaṁ saṁbhavati | dravyadēvatāsaṁyōgapratyakṣayāgāśravaṇāt | ētēna purōḍāśē saṁkhyāvidhistrēdhā ’pi pratyuktaḥ | tathā ’ṣṭākapālādipurōḍāśavidhānam | na hi dvādaśakapālapurāḍāśāvaruddhō yāgaḥ purōḍāśāntaraṁ gr̥hṇāti | nāpyananūditē karmaṇi svaśabdēnāprakr̥tē purōḍāśavidhānaṁ phalatatsādhanāsaṁbaddhaṁ kvacidupayujyatē | nāpyavyāpārātmakatvāddravyaṁ vidhātuṁ śakyatē | ata ēva viśvajidādivadapi nādhyāhārēṇa phalaṁ kalpyatē |

vaiśvānarapadaṁ nāpi yāgāyānnānuṣajyatē |
vibhaktyantarayōgitvānna cartē ’smādanarthakam ||

syādētat | vaiśvānarapadānuṣaṅgādaṣṭākapālādidravyadēvatāsaṁbandhavidhēryāgāntarasiddhiriti | tannāsti | prathamāntēṣu dvitīyāntānanuṣaṅgāt | na ca vibhaktivipariṇāmaḥ | anyathā ’pyupapadyamānatvāt | yadi hyanuṣaṅgavipariṇāmāvantarēṇāṣṭatvādiśravaṇamanarthakaṁ syāttataḥ kiṁ vā na kriyēta, tattu stutyarthatvēnōpapannataratvānnānarthakam | tadā cānuvādatvādvipariṇatavibhaktisaṁbandhē ’pyadōṣaḥ | tasmānna purōḍāśavidhānam | na ca dvādaśakapālē ’ṣṭākapālādayaḥ purōḍāśāḥ svātmabhirvibhaktā vidyantē | aṣṭatvādimātraviśēṣadarśanāt | tē cāṣṭatvādayō na yāgē nāpi purōḍāśē vidhīyanta ityuktam | na cāṣṭatvādīnāṁ dvādaśakapālēnaikavākyatā tavōpapadyatē | nānāvidhēyaprayōjanavaśēnārthaikatvābhāvāt | na ca nānāvidhānāṁ vibhajyamānānāṁ
[p. 351]
sākāṅkṣatvaṁ vidyatē | yadi caikaṁ vākyaṁ bhavēttataḥ sarvaviśiṣṭaikabhāvanāvidhānānna vikalpaḥ syāt | aṣṭatvādīnāṁ ca guṇatvānna pratyēkaṁ vākyaparisamāptyā pr̥thaganuṣṭhānōpapattiḥ | na ca saṁkhyānāṁ samuccayaḥ saṁbhavati | saṁkhyāntarōpajananēna sarvabhāvaprasaṅgāt | saṁkhyāntarānupajananasamuccayastu dvādaśatvē ’ṣṭatvādyantarbhāvāt | tathābhūtānāṁ ca dvādaśatvavidhinaiva prāptēranuvādatvāpattiḥ | tēnaitairbhinnairvākyaiḥ svatantrā vidhīyanta ityavaśyaṁ bhavatā ’bhyupagantavyam | tataśca dvādaśatvamutpattivākyaśiṣṭamitarāṇi tu vākyāntaraiḥ prakaraṇāpēkṣairdurbalāni santi na saṁbandhyantē | ēvaṁ tāvadvaiśvānarayāgō balavattaraguṇāvarōdhānnāṣṭatvādīnpratīcchati | api cāṣṭatvādayō ’pi naivātisōḍhāstē ’pi hi purōḍāśēnaikavākyabhūtatvānnaiva vaiśvānarayāgasya prāpnuvanti | tatprakaraṇaṁ bādhitvā na tasya bhaviṣyanti | tathā cātadguṇāḥ kēvalapurōḍāśasaṁbandhē prayōgē syuranarthakāḥ |na hi taṁ—purōḍāśaṁ pratyarthavattā ’sti | atha vā kathamatadguṇā ityata āha—na hi taṁ—yāgamanyāvaruddhaṁ pratyarthavattā ’stīti || 18 ||

aṣṭatvādyavidhānatvādvayarthyēyaṁ tatprarōcanā || 19 ||

tasmādavayavadvāraṁ dvādaśatvaṁ prarōcyatē ||

yadvidhēyamavadhāryatē tadēva stōtavyaṁ dvādaśatvaṁ cātra vidhēyaṁ tasmādyathākathaṁcittadēva stōtavyam | tatsāmīpyācca śaknuvantyaṣṭādiśabdāstadēkadēśapratītiṁ kartum | ēkadēśastutidvārēṇa caikadēśī stutō bhavati | tēnaitaduktaṁ bhavati, īdr̥śō ’yaṁ dvādaśakapālō mahābhāgō yasmin kriyamāṇē ’ṣṭākapālādayō ’pi saṁbhāvitā bhavanti tē cāṣṭatvādayō brahmavarcasādisiddhipraśastāstasmātpraśastō ’yamiti | yattvastyēva dvādaśatvasyānyā stutiriti | naiṣa dōṣaḥ | kutaḥ |

stutēraparimāṇatvādyāvatī hi pratīyatē |
tāṁ sarvāmaikarūpyēṇa vidhyuddēśaḥ pratīcchati ||


[p. 352]
sarvatra hyalpairbahubhirvā ’kṣaraiḥ stutayō dr̥śyantē, śrōtr̥prakārānēkatvācca kvacitkāścidarthavatyō bhavanti | yathaiva kēṣāṁcidvidhyuddēśamātrēṇa pravr̥ttau sidhyantyāmanyārthā stutirāśrīyatē tathaivālpastutyupapannē ’pi kāryē mahāstutyāśrayaṇamiti || 20 ||

janakatvēna pūtādēraṣṭatvādīni kāraṇam |
tēṣāṁ kārayitr̥tvādvā pūtādēḥ kāraṇabhidhā ||

yaduktaṁ dvādaśatvāvarōdhādanarthakamaṣṭatvādividhānaṁ stavanaṁ cēti | tannānarthakam | nityaṁ hi dvādaśakapālatā | yastu guṇaphalāni brahmavarcasādīni prārthayatē tasyāṣṭatvādīni dvādaśatvōpamardēna nivēkṣyantē | tathā hi—

puruṣārthasamāsattēḥ kāmyaṁ nityasya bādhakam |
viśēṣataśca sāmānyē pūrvaprāptē pravartanāt ||

puruṣārthasiddhayarthō hi sarvaḥ prayāsa iti tatpratyāsannaṁ vastu balīyō bhavati | dūrē ca dvādaśatvaṁ puruṣārthasya tatsādhanayāgadravyasaṁskārārthakapālaparicchēdāt | aṣṭatvādayastu tadāśritāḥ santaḥ sākṣād brahmavarcasādi sādhayantīti pratyāsattērbalīyāṁsō bhavanti | tasmādarthavanta iti | nanu ca—

brahmavarcasayōgādi phalatvēna yadīṣyatē |
stutyabhāvādvidhiḥ kēna vartamānāpadēśinām ||

tatra kēcidāhuḥ |audumbarādhikaraṇapūrvapakṣanyāyēnātra pratyavasthānamiti | tanna yuktam | tatraiva dattōttaratvāt | atō ’yamabhiprāyaḥ | ‘pūta ēva sa tējasvī’ ityādinā phalamucyatē | ‘gāyatryaivainam’ ityādistutēḥ prātyātmikō vidhiḥ | ‘yadaṣṭākapāla’ ityādibhiḥ sārthavādakaiḥ pratyēkaṁ vihitānāṁ yathāsaṁkhyēna pūta ēvētyādibhiḥ phalasaṁbandhaḥ kriyatē || 21 ||


[p. 353]
vākyāni yāvadarthaṁ syurguṇēbhyaḥ phalakalpanē |
ēkōpakramasaṁhārādēkaṁ cēdaṁ pratīyatē ||

putrē jātē dvādaśakapālamiti yadēvōpakrāntaṁ tadēvāṣṭatvādīnāmantē ‘yaddvādaśakapālō bhavati’ iti ‘yasmiñ jāta ētām’ iti cōpasaṁhriyamāṇaṁ paśyāmaḥ | tāvati ca nāṣṭatvādayaḥ pr̥thag bhavituṁ labhantē tadēkavākyatā ca na stutyā vinōpapadyatē | arthāntaraparatāyāmānarthakyāt | yadi hi kartr̥saṁbandhīnyētāni bhavēyustatastasya kāraṇāni prayōjakāni syuḥ | vaiśvānarasaṁbandhīni tvētāni | tasmādguṇārthō ’nyāsaṁbhavāditi stutyarthō vidhīyatē | pūta ēva sa ityēvamādīnāṁ ca tacchabdayuktānāṁ yasmiñ jāta ityanēnāpēkṣitatvānna pūrvaiḥ saha phalatvēna saṁbandhaḥ | na cātrānupayōgō yēna balādāṁcchidya nīyēran | na cāṣṭatvādibrahmavarcasādīnāmēbhirvibhāgēna saṁbandhaḥ | yatra tu vibhāgō ‘gāyatryaivainam’ ityādau tatra stutitvamabhyupagatamēva | atō yā nāma pūta ityēvamādīnāṁ phalakalpanā sā yāgamēva prati nāṣṭatvādīn | prathamōpanipātē tu yāgasyāpi stutirēva | ēvaṁ kāmakārarahitatvēna phalavidhyasarūpatvāt | ētairēva stūyamānē yadaṣṭākapāla ityādīnāmupapa
[p. 354]
ttyarthatā | tasmānna guṇavidhaya iti siddham || 22 ||


iti vaiśvānarēṣṭyadhikaraṇam || 11 ||
tatsiddhiḥ | arthavādaprasaṅgāttadupakāriguṇavādāvidhitallakṣaṇaṁ tatra nōktamidānīmabhidhīyatē | nanu ca tatraiva ‘rūpātprāyād’‘dūrabhūyastvāt’iti nimittaṁ kathitam | satyaṁ kathitam, na tu lakṣaṇatvēna | kathaṁ tarhi, iha siddhaṁ tatrōdāhr̥tārthavādalakṣyaviṣayavyavahārārthaṁ nītam | atra tu sarvagauṇavr̥ttīnāṁ lakṣaṇamucyatē | nanu ca sahacaraṇasthānādīnyanyānyapyakṣapādaprabhr̥tibhirgauṇanimittānyuktāni | lōkē ca dr̥śyatē yaṣṭīḥ pravēśaya, mañcāḥ krōśanti, aśvasahastrēṇāmukō rājā jita iti | tānyupasaṁhartavyāni | liṅgasamavāyēnaivōpasaṁhr̥tānīti kē cit | chatrisamavētētarapratyayavaddhi yaṣṭisahacaritādipratyayō bhavati | atha vā gauṇyā vr̥ttēriha nimittamabhidhīyatē na lakṣaṇāyāḥ | kiṁ cānayōrbhēdō ’pyasti | bāḍhamasti | kutaḥ—

abhidhēyāvinābhūtē pravr̥ttirlakṣaṇēṣyatē |
lakṣyamāṇaguṇairyōgādvr̥ttēriṣṭā tu gauṇatā ||

tatra yathaivākr̥tivacanaḥ śabdastatsahacaritāṁ vyaktiṁ lakṣayati tathaiva yaṣṭimañcāśvādayastatsaṁbaddhapuruṣalakṣaṇārthā bhavanti | agnirmāṇavaka iti tu nāgnitvāvinābhāvēna māṇavakaḥ pratīyatē | kiṁ tarhi—

vahnitvalakṣitādarthādyatpaiṅgalyādi gamyatē |
tēna māṇavakē buddhiḥ sādr̥śyādupajāyatē ||

sarvatra ca tatsiddhikarādāviyamēva prastaraprabhr̥tau yajamānādiśabdānāṁ vr̥ttiriti ta udāhr̥tāḥ | atrāpi ca sāmānādhikaraṇyādēkatarasya nāmadhēyatvaṁ, nimittābhāvādanēkaśaktikalpanābhayācca tadanupapattyā kāryalakṣaṇādvāraṁ prayōjanavattaratvēna guṇavidhitvaṁ, aśaktērvā tadasaṁbhavādarthavādatvamiti traya ēva pakṣāḥ | tatra guṇavidhivādī manyatē | na kā
[p. 355]
citprastarayajamānayōritarētarasamabhivyāhārēṇa stutiḥ pratīyatē | na ca stōtumapi paraśabdaḥ paratra vartatē | na ca pravr̥ttinimittamasti | na ca pravr̥ttasya prayōjanamanyatkāryalakṣaṇātaḥ | tasmāt ‘yō hōtā sō ’dhvaryuḥ’ ityādivadanyataraḥ kāryalakṣaṇārthaḥ | tatrāpi ‘mukhyaṁ vā pūrvacōdanāt’iti yajamānaśabdaḥ svārthavr̥ttaḥ prastaraśabdaḥ strugdhāraṇādikāryalakṣaṇārtha iti guṇavidhiḥ | atrōcyatē—

na tāvatkāryayōgitvamēkasyāpyupapadyatē |
virōdhādyajamānasya prastarādēracōdanā ||

ēkakapālavat ‘sūtravākēna prastaraṁ praharati’ iti yajamānē prahriyamāṇē sarvatantravilōpaprasaṅgaḥ | tasmādēkavākyagatōttarasādanasarvahōmavidhistutyarthaḥ saṁvādaḥ | kathaṁ punaḥ para
[p. 356]
śabdasya paratra sāmānādhikaraṇyam |kimākārā vā stutiriti | yajamānō hi sarvāmyarhitastadaṁśatvādbarhiṣa upari prastaraḥ sādayitavyaḥ | svargatvēna saṁstutē cāhavanīyē sakalō yajamāna ārōpitō bhavatyēkakapālēnākhaṇḍitēnēti stutiḥ | guṇācca śabdavr̥ttiḥ |kathamaguṇavacana iti—vācakatvamabhyupētaṁ manvānasya praśnaḥ | siddhāntastu,ajahatsvārthāḥ sarvāḥ śabdapravr̥ttayaḥ pūrvaśaktyanusārasaṁbhavē śaktyantarakalpanē pramāṇābhāvāt | saṁbhaviṣyati cātra siṁhatvāvagatavyaktyupasthāpitaprasahyakāritvādyanēkadharmapratyayāddēvadattapratyaya iti pūrvaiva śaktirnimittamiti na saṁśayahētutvēna vyavahārōcchēdakāraṇaṁ prasiddhahānāprasiddhakalpanamāśrayaṇīyam |anyēṣāṁ tu darśanaṁ sarva ēva hi siṁhādiśabdā jātiguṇakriyāsamudāyavācinaḥ samastārthāsaṁbhavē dēvadattādiṣu katipayaguṇakriyāyōgādupacaryanta iti | tatrābhidhīyatē—

samudāyārthavācitvē naikadēśē bhavēdgatiḥ |
śataśabdānna pañcāśanmukhyarūpēṇa gamyatē ||

bhavati tu jātimātrē dr̥ṣṭē sarvakriyāguṇapratyastamayē ’pi prayōgaḥ | pratyayaśca mukhyātma naiva na dēvadattādiṣviva siṁhaśabdādupacaritaḥ | sāmānyavācitā cākr̥tyadhikaraṇasiddhā
[p. 357]
bādhyatē | kriyāguṇānāṁ cānantyānna śakyaḥ prativyakti saṁbandhō ’nubhavitum |

ēkasyāmēva ca vyaktau bālyādiṣu guṇakriyāḥ |
anyāścānyāśca śakyantē nābhidhātumasaṁgatēḥ ||

na cāsāmānyāt sāmānyaṁ śakyatē kalpayituṁ jātyantarē ’pi kvacitkāsāṁcitsadbhāvāt |

tatra siṁhatvamēvāsāṁ vyavacchēdakaraṁ bhavēt |
taccānabhihitaṁ naivamuktaṁ cēnnānyavācitā ||

na hyanabhihitaṁ siṁhatvaṁ guṇakriyāṇāṁ vyavacchēdakaraṁ bhavati | apratītēḥ | abhihitaṁ cēttu pratyayādēvāśēṣaguṇakriyāvagamādabhidhānaśaktyanavasāya iti samudāyavācināmēkadēśēṣu na gauṇatvasaṁbhavaḥ |kaścitpunarāha-samārōpitatadbhāvō gauṇa iti | tasyaitanmatam | na kathaṁcana paraśabdastayā jātyā svanibandhanabhūtayā vinā ’tyantānabhidhēyakriyāguṇamātradvārēṇānyatra vartitumarhati | na ca siṁhaśabdēnāpravartamānēna siṁhō dēvadatta iti sāmānādhikaraṇyaprayōgō ghaṭatē | kathaṁ tarhi—

arthēṣvarthāntarātmānamadhyārōpyōpapāditam |
vācyamāsādya śabdānāṁ svayamēva pravartanam ||

siṁhādisadr̥śakriyāguṇadarśanēna hi dēvadattādayaḥ sāmastyaparikalpanayā sārūpyamāpadyantē | tataśca svārtha ēva śabdaḥ prayujyatē | na caitāvatā mukhyaprasaṅgō ’rthasya, adhyārōpitatvāt | yatra tu sa ēvārthō na samārōpyatē tatra mukhya ityadōṣaḥ | tatrēdamucyatē | naitat, kalpanāyā aśakyatvāt | tathā hi—

asaṁkīrṇasvabhāvaṁ sadvastuvastvaṁntarātmanā |
ārōpyatē ’bhidhānārthaṁ kathaṁ na bhrāntivarjitaiḥ ||


[p. 358]
yadā tāvadbhrāntyā mr̥gatr̥ṣṇāyāṁ tōyamadhyārōpya śabdaṁ prayuṅktē, tadōbhayōrmukhyārthādhyavasānarūpēṇē tōyapratītērbhrāntimukhyatvam | athāpi vaktā vivēkī sannitaravañcanārthaṁ prayuṅktē, śrōtā ca na viviṅktē, tadā ’pyēkasya vivēkēnādhyārōpābhāvāditarasyāntyādhyavasānānnaikamapi prati gauṇatvōpapattiḥ | yadā tu dvāvapyabhrāntau tadōbhayōḥ sādr̥śyādinimittāntarṇītavatyarthādhyavasānādārōpābhāvaḥ | tathā hi—

dvāvapi pratipadyētē siṁhapuṁsōrviviktatām |
nādhyārōpayituṁ śaktistēnaikasyāpi vidyatē ||

yathaiva hyasadr̥śānāmarthānāṁ tiktamadhurādīnāṁ na kathaṁcidapi pratītyabhāvātparamparādhyārōpaṇamēvaṁ sadr̥śānāmapi vivēkajñānaṁ nōpapadyatē | na hyarthādhyavasānādanyādr̥śaṁ nāma jñānaṁ vyavahārāṅgaṁ bhavatīti | kiṁ ca—

śabda ēva yadā tāvadanimittō na vartatē |
buddhidurlalitā tatra bhavēnnirviṣayā katham ||

na cārtharahitā buddhirātmākāramātramanubhavantī jāyata ityuktaṁ śūnyavādē | api ca—

pūrvānubhūta ēvārthaḥ smaryatē prathamaṁ padāt |
tēna mukhyē pratītē ’rthē kvādhyārōpō bhaviṣyati ||

sarvathā tāvadayaṁ gauṇamukhyavibhāgaḥ śrōtṝṇāmarthaviśēṣāvadhāraṇē vyāpriyatē | tē ca padavēlāyāmanadhyārōpitasvārthavr̥ttyēva siṁhādipadamadhyavasāya dēvadattādipadasāmānādhikaraṇyānyathānupapattyā gauṇatāṁ kalpayanti | tatra caiṣāṁ svayamanārōpyaiva siṁhatvaṁ tatsādr̥śyādipratītirbhavati | sā ca kiṁ śabdādathārthādityanvicchatāmanvayavyatirēkābhyāmākr̥tyadhikaraṇanyāyēnārthāditi niścayō jāyatē | katham—

siṁhaśabdē hyanuktē ’pi siṁhārthātsadr̥śē matiḥ |
jāyatē na tvabuddhē ’rthē siṁhaśabdē śrutē ’pi naḥ ||

yadā ca śrōtṝṇāṁ svayamadhyārōpābhāvastadā vaktaryapi naivaiṣāmēvaṁ kalpanā bhavati, yathā nūnamanēna siṁhatvamadhyārōpitamiti | kathaṁ tarhi siṁhatvāvinābhūtānēkakriyāguṇasamudāyō ’nēna vivakṣitaḥ, yatnagauravabhayānna svairabhidhānairbravīti | na cāsya samastasya kiṁ cidēkaṁ vācakaṁ padamasti tēnāvinābhāvitayā kathaṁ nu siṁhatvāttatpratītirbhavēditi tattāvadabhidhīyatē | yataḥ sthitayā śabdaśaktyā puṁsāṁ vyavahārō na tadvaśēna śaktyantarōpajana iti | kiṁca—

yadyadhyāsēna vaktṝṇāṁ gauṇī vr̥ttiḥ prakalpatē |
vēdē sā na kathaṁcitsyādadhyārōpayiturvinā ||


[p. 359]
tasmādguṇapravr̥ttiprayōjanō gauṇa ityēva lakṣaṇaṁ nyāyyaṁ nānyathā | nanvēvaṁ sati khapuṣpādīnāṁ svārthāvinābhūtaguṇābhāvādgauṇaprayōgābhāvaprasaṅgaḥ, sāṁkhyādikalpitapradhānādiniṣēdhē ca bauddhādērvinā ’dhyārōpēṇa prayōgāsaṁbhavō ’nabhyupagatē hi pratiṣēdhānarthakyamabhyupagatē tadvirōdhaḥ syādadhyārōpitaniṣēdhē tvadōṣa iti | atrābhidhīyatē | tavaivāyaṁ dōṣaḥ | kutaḥ—

adhyasyatē khapuṣpatvamasatkathamavastuni |
prajñātaguṇasattākamadhyārōpyēta vā na vā ||

yattāvatkhapuṣpasthānīya ātmā, khapuṣpaṁ bhavatsiddhānta ityādiprayōgaḥ | tatra kataratkhapuṣpamanyattvayā siṁhatvavadavadhāritaṁ yadadhyārōpyēta | tēna khapuṣpasvarūpamēva tāvadadhyārōpātmakamabhyupagantavyaṁ na caitasya lōkē gauṇatvapratītirmukhyārthāntarābhāvāt | prathamapratītatvāddhi khapuṣpādisvarūpaṁ na mukhyatvādapaiti | kathamasatō mukhyatvamiti cēt, tulyamidaṁ gauṇatvē ’pi | yatra tvadhyārōpyatē sa gauṇaḥ, na yō ’dhyārōpyatē | khapuṣpaṁ vārōpyamāṇaṁ viṣayāntarābhāvātsvayamēvādhyārōpyatē vā | tatraitatsyāt | vidyamānaghaṭādirūpaṁ tatrādhyārōpyatē na gauṇatvamiti | tadayuktaṁ, khapuṣpādau sadrūpapratyayānutpādāt | avaśyaṁ hi yādr̥ksaṁbandhakālē ’rthō ’nubhūtastādr̥guttarakālaṁ grahītavyam | na ca śaśaviṣāṇādyarthaḥ sadrupēṇānubhūtapūrvaḥ, na cārthāntarasadrūpagrahaṇēna khapuṣpādēḥ saṁbandhō gr̥hyatē yayōstadavayavayōrarthasaṁbandhō ’nubhūtastayōrnaiva gauṇatvaṁ mukhyātmanā ’vabōdhāt | kathaṁ tarhi śaśaviṣāṇaṁ nāstītyucyatē yadi tatsadrūpēṇa na pratītapūrvam | sadrūpratītasya vā kathamatyantapratiṣēdhōpapattiḥ | paśya—

anyatra jñātasadbhāvaḥ padārthō ’nyatra vāryatē |
na tvēkatraiva sadrūpamasadrūpaṁ ca gamyatē ||

tēnaivādhyārōpyata iti cēt, na | adhyārōpyasyāpyēvamēva pradēśāntarasadbhāvādhīnatvāt | na cānyasadbhāvēnānyasyādhyārōpaḥ sidhyati, asaṁbandhāt | kathamūṣarasadbhāvēna tōyarūpādhyārōpa iti cēt | pradēśāntarē tōyasadbhāvapratītērvaiṣamyam | kathaṁ tarhi śaśaviṣāṇaṁ nāstīti prayōgaḥ | pūrvēṇaivābhāvē ’vagatē nāstiśabdō ’nuvādaka iti kēcit |
[p. 360]
atha vā sāmānyēna prāgabhāvādiṣu nāstiśabdaḥ pravartamānaḥ śaśaviṣāṇaśabdēna viśēṣyatē na śaśaviṣāṇamavyabhicārāttēnētyadōṣaḥ | atha vā yēnāvayavārthau gr̥hītau samāsācca rājapuruṣādivatsāmānyatō dr̥ṣṭēna ṣaṣṭhyarthasmr̥tiḥ prasaktā, na ca kadācicchaśaḥ śr̥ṅgarahitatvēnāvadhāritapūrvastasyaitatsaṁsargānusaṁdhānaṁ vāryatē | atha vā vinaiva samāsēna śaśamadhikaraṇatvēna nirdiśya viṣāṇaṁ ca gavādigataṁ vinaidhyārōpēṇānayōḥ saṁbandhō nāstīti kathitē tēnaivānūbhūtasaṁbandhasya śaśaviṣāṇaśabdastamēvābhāvaṁ gamayiṣyati | atha vā śaśamūrdhavartināṁ pr̥thivyavayavānāmuparyupari cīyamānānāṁ dr̥ḍhadīrghasaṁnivēśarūpēṇa pariṇatānāṁ nīcairvr̥ttākārēṇa yadavasthānaṁ sau ’sya vākyasyādhyāsamantarēṇōktaviṣayaḥ saṁbhavatītyavirōdhaḥ | tathā cāha—

yāṁ niṣēdhāḥ kriyāmāhurna yātītyēvamādayaḥ |
tiṣṭhatītyādibhiḥ saiva vasturūpā pratīyatē ||

tēna labdhamukhyārthānāṁ śaśaviṣāṇādīnāmanyatrāpiprasiddhayanyathāsthāyinyarthē siddhō gauṇaprayōgaḥ | tava tu mukhyābhāvāt dūrībhūtō gauṇaḥ | yadi ca svārtha ēva gauṇatā tatō ’rthāntarēṇaiva vr̥ttēratyantābhāvaḥ syāt | na hyagniśabdō māṇavakē gauṇībhūtastadadvārēṇa punaranyatra gauṇatāṁ pratipadyatē tathā ca vakṣyati ‘na pratinidhau samatvāt’iti | yē ’pi pradhānatvādīnāṁ pratiṣēdhāstē ’pi nādhyārōpanimittāḥ | kiṁ tarhi—

paramāṇuśarīrādikāraṇātmādivādibhiḥ |
tatō ’nyādr̥k pradhānātmarūpaṁ nāstīti varṇyatē ||

pradhānādiśabdā jagatkāraṇādiviṣayāstatraiva bauddhādibhiḥ paramāṇvādyātmakakāraṇābhyupagamāt | śarīrasaṁtānādyātmakakalpanācca tadvayatiriktakāraṇādiniṣēdhaḥ kriyatē, para
[p. 361]
māṇuśarīrādiṣvēva pradhānātmādiśabdavr̥ttiriti yāvat | tasmātsvārthābhidhānēnaiva gauṇatvamityaduṣṭam | ataśca yajamānaḥ pratītaḥ svārthasiddhikaratvaṁ lakṣayati, prastaraikakapālāvapi ca pāramparyēṇa yajamānārthasiddhiṁ kuruta iti kāryāpattēstacchabdēna stūyētē | ētēna jātisārūpyādīni vyākhyātāni |

jātiḥ | tatrāgnēyādiśabdānāṁ brāhmaṇādiṣu mukhyatvamēva yēna kēnacitsaṁbandhēna taddhitōtpādāt | dēvatāsaṁbandha ēva vā ’sti na hi yadēva tyajyatē tasyaiva kēvalaṁ dēvatāsaṁbandhaḥ tyakturapi tēnaiva saṁbandhēna saiva dēvatā bhavati | yathā ca vakṣyati ‘bhavati puruṣasyāpi yaṣṭuḥ sā dēvatā’iti | tasmādanudāharaṇatvam | atō yatrāgnirvai brāhmaṇa ityādiprayōgāstadudāhartavyam | agnirhi pratītō mukhaprabhavatvasāmānyēna brāhmaṇādīnupasthāpa
[p. 362]
yati | jātiriti cātra janmōpādānaṁ vivakṣitaṁ, yadyapi ca tathā vastu nāsti tathā ’pyarthavādāntarē tathōktatvādiha tacchabdanimittatā pratipatsyatē |

sārūpyam | nanu sarvatraiva sārūpyanimittaṁ gauṇatvam | satyamēvam | iha tu cakṣurgrāhyaśabdavivakṣayā pr̥thagupādānam | cākṣuṣaṁ hi yūpasyōrdhvatvamañjananimittaṁ ca tējasvitvaṁ taddvārēṇa yajamānādityaśabdābhyāṁ stūyatē | yajamānasya hi paśudhāraṇē viniyuktasya nikhātasya ca svapadārthakaraṇavirōdhaḥ | sahasraraśmēstvaśakyamēva yūpakāryamādhātum | yadi ca kaścinnāstikyāddāhapratikr̥timupādadyāttasyāpi gauṇatāpattirvidhiviṣayā syāttadvaraṁ stutāvēva tadāśrayaṇamityavidhitvaṁ syāt |

praṁśasā | nanu sarvatra praśaṁsānimittatvaṁ guṇavādasyōktam | satyaṁ, phalamanyatra guṇavādasya praśaṁsā | atra tu guṇasārūpyādivatpravr̥ttinimittam | kathamiti cēt—

gavāśvādigatāṁ pūrvamupādāya praśastatām |
tadabhāvō ’nyapaśvādau nañsamāsēna kathyatē ||

na tāvanmahiṣādīnāṁ paśutvasvarūpābhāvaḥ śakyatē vaktuṁ, pratyakṣavirōdhāt | kāryapratiṣēdhaḥ kalpyēta, tadapi tatra tatra vacanavihitatvānna śakyamēva | na ca vikalpō, vaiṣamyāt | kalpyō hyatra vidhiritaratra kḷptaḥ stutyā vā ’rthavattvānnāgatyā tadāśrayaṇam | tulyaśca
[p. 363]
mukhyārthatyāgaḥ, ‘paśavō gōaśvā’ iti ca punarupādānamanarthakam | na ca paśutvaikārthasamavāyinaḥ kriyāguṇāḥ śakyāḥ pravivēktum | atha gavāśvasamavāyinō viśēṣāḥ pratiṣidhyēran, ēvamapi mandaṁ phalam | anyaśabdēnaiva ca tāvānarthaḥ siddha ityanarthakam | avaśyaṁ cōttarapadēna pratiṣēdhyē ’rthē prathamamupāttēna tatrānuvartitavyaṁ, viṣayarahitapratiṣēdhāsaṁbhavāt | na ca praśastatvādanyadupādīyamānamupayujyatē |śaknuvanti ca gavāśvādisaṁbandhāttadgataṁ prāśastyaṁ gamayitum | yadyapyapraśastatvamapi śaknuvanti tathāpi prakramāpēkṣayā tadihānākāṅkṣitamiti prāśastyamēva niṣidhyatē | tatpratiṣēdhamātramapi ca naivaupayikamiti taddvārēṇānyēṣāṁ praśastataratvaṁ kathyatē | ētaduktaṁ bhavati | gavāśvādīnapēkṣya naivānyasya prāśastyaṁ vidyata ityēvamanyagatapraśaṁsānimittaḥ pratiṣēdhaḥ | sā cēha prathamataramāśritētyananyaprayōjanatayā paścādavagamyatē | anyatra punaruttarakālamēvaiṣā bhavantī nimittatvēnōcyatē |

bhūmā | yadi ‘sr̥ṣṭīrupadadhāti’ ityākhyātapratyayabalādvidhirāśrīyatē tatra na jātyā dharmaviśēṣēṇa vā kāścidiṣṭakāḥ sr̥ṣṭayō nāmānyābhyō vilakṣaṇā vijñāyantē, yā ēvaṁvidhaliṅgairmantrairupadhīyantē tā ēva sr̥ṣṭayaḥ, tatrōpadhānamātramuddiśyaṁ mantrēṣu vidhīyamānēṣu sakalaprāptēḥ pratyakṣavacanāviniyuktaliṅgaprakaraṇaviniyōjyamantrānarthakyaprasaṅgaḥ | tasmātprakaraṇapāṭhādēva sarvatra mantrēṣu prāptēṣvēkadēśānuvādaḥ sr̥ṣṭyabhidhānanimittārthavādārthaḥ | atra cōdayanti | cayanacōdanayaivōpadhānasya prāptatvālliṅgaprakaraṇānumitayā ca śrutyā mantraprāptēḥ pradēśānta
[p. 364]
rasthārthavādānupapattirēkavākyādhīnatvādarthavādapravr̥ttēḥ | tathā ca prathanārthavādē vyākhyātam | na cānyō guṇaḥ śrūyatē yadarthatā kalpyēta tatra parisaṁkhyārthataiva prāpnōti | tataśca tadavasthamānarthakyamiti vācyaṁ punaḥśrutiprayōjanam | tatra kēcidāhuḥ | upadhānamēvātra vidhīyatē tanmāhātmyapradarśanārthaṁ ca mantragrahaṇam | itthamidaṁ praśastaṁ yadēvaṁrūpairmantraiḥ kriyata iti | cayanēnārthagr̥hītamupadhānamiti cēnna | saṁhatasthāpanēnāpi cayanōpapattēḥ | nanvaivaṁ saṁhatānāmēvōpadhānaṁ syāt | na | tasyēṣṭakāḥ pratyupādīyamānasya pratipradhānāvr̥ttinyāyasiddhēḥ | api ca—

prāpnuvantyapi vaktavyā punarēvaṁvidhā kriyā |
ādhvaryavasamākhyānaṁ tathā hi pratipadyatē ||

tataścādhvaryukartr̥katvaṁ ca labhyatē | arthagr̥hītāyāṁ tvaniyamaḥ syāt | na cāvaśyamupadhāna ēva sarvē mantrā viniyujyēran | aviśiṣṭasāmarthyā hi kēcid grahaṇādyapi kuryuḥ | api ca—

pratyakṣabrāhmaṇōktānāṁ madhyamā citirāśrayaḥ |
tadarthamapi saṁbandhaḥ kāryō mantrōpadhānayōḥ ||

yē tvaupānuvākyākāṇḍādhīnāstēṣāṁ vākyādr̥tē saṁbandha ēva nāstītyarthavadēva vacanam | na cāvaśyamanēna sūtrēṇārthavādatvaṁ pratipādyatē talliṅgāttalliṅgēṣu bhūyastvanimittaśabdapravr̥ttimātrakathanādatō nātīva sr̥ṣṭināmavidhānamādartavyam |

bhāṣyakārēṇa tu vidhau lakṣaṇāṁ pariharatā ’nuvādatvamāśritam | ‘ēkayā stuvatē’ iti hyanuvākādyasyaivāsr̥ṣṭiliṅgatvādātmaparityāgēnētaralakṣaṇārthatā syāt, tallakṣayitvā ca punarātmā ’pi pratipādanīya ityatigauravam, upadhānastutyarthatvēna punaranuvādatvādaduṣṭā lakṣaṇā |

liṅgasamavāyaḥ | sr̥ṣṭivadēva prāṇabhr̥dādiṣu cōdyaparihārāvalpairēva liṅgairbhūyasāmanēvaṁ
[p. 365]
liṅgānāṁ lakṣaṇamityudāharaṇabhēdaḥ svārthāparityāgāccōbhayatra lakṣaṇasyāpi grahaṇamupādīyamānatvāditi |

āha ca—

yatra lakṣaṇamuddiśya lakṣyē kāryaṁ niyujyatē |
tanmātragrahaṇaṁ tasminnupādānē dvayōrapi || 23 ||


iti tatsiddhipēṭikā || 12 ||
vidhistutyōḥ sadā vr̥ttiḥ samānaviṣayēṣyatē |
tasmādēkatra saṁdigdhamitarēṇāvadhāryatē ||

kiṁ punaratra saṁdēhakāraṇaṁ, vidhau sāmānyagrahaṇamiti kēcit | tadayuktam | tatra tāvanmātranirṇayāt | syādētat | kathaṁ nirviśēṣaṁ sāmānyaṁ saṁbhavatīti, ghr̥tavaditi vadāmaḥ | tatrāpi ca navapurāṇagavyamāhiṣādisaṁdēhastadavasthaḥ | tēna yathā ’tra ghr̥tamātranirṇayādasaṁdēhō viśēṣānabhidhānē ’pi sarvaiḥ kāryasiddhirēvamihāpi snēhanasamarthadravyamātragrahaṇādasaṁdēhaḥ | tasmādarthavādē ghr̥taśravaṇātsaṁśaya ityaparē | tathāpi na yuktaḥ, viśēṣapratipattyā nirṇītatvāt | na hi gaurānīyatāṁ śukla ityatra kaiścitsaṁdihyatē | viṣama upanyāsaḥ |


[p. 366]
katham—

vidhau yadi viśēṣaḥ syātsaṁdēhaḥ kasya vā bhavēt |
stutisthē tvitarasyāṁpi tulyaivaiṣā vicāraṇā ||

yadi hyēvaṁ bhavēt ‘aktāḥ śarkarā upadadhāti’ ghr̥tēnēti | tatō naiva kiṁcidvicāryēta | atha tvañjanavākyavadihāpyēvaṁ śrūyēta gāmānaya śuklaḥ praśasta iti tatō ’styēva saṁdēhakāraṇamityētadapyudāharaṇamēva syāt | atō ’nyatra sāmānyamanyatra ca viśēṣa ityētasmātsaṁdēhaḥ | kēcicca saṁśayadarśanādēva vidhistutyōrvākyāntaratvamācakṣatē |

yadi hyēkaṁ bhavēdvākyaṁ viśēṣē tatsamāpyatē |
viśēṣāvagamāttatra na saṁdēhaḥ prasajyatē ||

vākyabhēdē punarēkaṁ sāmānyē parisamāptamanyadviśēṣaparamiti yuktaḥ saṁdēhaḥ | yattu ‘vidhinā tvēkavākyatvāt’iti tadaṅgapradhānavākyānāmiva paścātsaṁbandhasadbhāvābhiprāyēṇa | tathā hi—

svārthabōdhē samāptānāmaṅgāṅigatvādyapēkṣayā |
vākyānāmēkavākyatvaṁ punaḥ saṁhatya jāyatē ||

na tvētadyuktamiva, yē hi padasaṁghātāḥ karmaupayikēṣvarthēṣu paryavasyanti tēṣāṁ nānāvākyatvaṁ yuktam | na tvarthavādānāmēkavākyatvātprākprayōjanalābha iti prathamamēvaikavākyatā | durlabhataraśca saṁdēhaḥ syādanyōnyanirapēkṣayōḥ sāmānyaviśēṣayōritaratrētaratra ca paryavasānāt | yadēva hi yatrōpāttaṁ tadēva tatrāsaṁdigdhaṁ gr̥hyatē sāmānyasamāptaścātra vidhiḥ paścādviśēṣaḥ syāt | mantravarṇavaditi cēt, ēvamapitadadhikaraṇaviṣayatvātpaunaruktyaprasaṅgaḥ | tasmādēkavākyatāyāmēvōpakramōpasaṁhārayōḥ sāmānyaviśēṣaviṣayatvēna vipratipattēravaśyaṁbhāvyēkagōcaratvācca kimadhīnā kasya pravr̥ttiriti jāyatē saṁdēhaḥ | kasya sāmañjasyamiti—yacchrutivr̥ttaṁ tatsamañjasaṁ na lakṣaṇāvr̥ttam | tatra ca—

stutīnāṁ vidhyadhīnatvādanuvādācca lakṣaṇā |
mukhyatvāttu vidhērnāsāvavirōdhācca kalpyatē ||


[p. 367]
vidhīyamānaṁ hi stōtavyaṁ na tu stutyaṁ vidhēyamaprāptārthaśca vidhiriti na śrautārthāt pracyavatē | yadyapi tāvadarthavādōpakramatvaṁ bhavēttataḥ prathamajñānānurōdhēna kadācidvidhirvaśīkriyēta vidhyupakramaṁ tvidaṁ ‘aktāḥ śarkarāḥ’ iti | tasmānnirdiṣṭasāmānyē yadyarthavādō na tādarthyaṁ pratipadyatē tatō ’narthakō bhavatītyaśaktaḥ svatantrībhavituṁ, vinā ’pi cārthavādēna vidhyuddēśaḥ samarthatvānna yuktastadvaśyaḥ kartum, arthavādastvagatitvādvidhivaśēna vartatē viśēṣaśca sāmānyamavyabhicārācchaknōti lakṣayituṁ, na sāmānyaṁ vyabhicārādviśēṣaṁ tasmādghr̥taśabdaḥ snēhamātralakṣaṇārthaḥ |

kāmaṁ vā sō ’rthavādō ’stu sāmānyasthō ghr̥tē vidhiḥ |
vinā stutyā vidhānaṁ tu snēhadravyāntarē bhavēt ||

yathā aindrēṇāpi mantrēṇa sōmō gr̥hyamāṇō na kēvalaṁ tadarthō bhaviṣyatyanyadēvatyasyāmantragrahaṇōpapattērēvamanarthavādakaṁ tailavasayōrvidhānaṁ, yatraiva cāṁśē stutirdr̥śyatē tatra vidhyuddēśasya prarōcanāśaktirapagacchati, anyatra tvavihataśaktinā vidhānamiti sarvasnēhagrahaṇam | ucyatē—

samāpyatē vidhiḥ kaścitkadācinnāprarōcitaḥ |
ghr̥tē prarōcanāṁ dr̥ṣṭavā vidhistatrānumīyatē ||

yadyapi tāvadvidhiprakramē tailavasayōrapyupādānaṁ, tathāpi prarōcanātō vidhirghr̥tē dr̥śyatē nētarayōrityanupādātavyē kalpayitavyā ca tadviṣayā vidhēḥ prarōcanāśaktiḥ kḷptā ca ghr̥tē | tasyāṁ ca satyāṁ kālpanikī vākyaṁ bhinatti ghr̥tē ca kḷptāṁ gr̥hṇannitaratra ca kalpayan vairūpyēṇāpi vidhirbhidyēta | tasmādvidhyuddēśō ’pi tailādibhyō ’panīyatē | yadyapi ca sāmānyaśabdaḥ syāttathāpi na kaścidviśēṣaḥ | tatra sāmānyānyathānupapattyā yatra kvacanānuśrutē viśēṣē ’pēkṣitē vākyaśēṣād ghr̥ta ēva pratyayō bhavati, ghr̥tē ca śabdārthē yadi śrutyanurōdhēnātyantāśrutatailādityāgaḥ kriyatē kiṁ virudhyatē saṁdēhamātraṁ hi tatra bādhitaṁ na tu pramāṇaṁ kiṁcit | kriyāmātramēva cēha cōditaṁ dravyaṁ tatra na yāvatkiṁcit dravyamā
[p. 368]
kṣipyēta yadi kaścidapi śrutilēśō na syāt | ghr̥tārthavādadarśanāttvavaśyakartavyāyāmaśrutadravyavidhikalpanāyāṁ nānyatra pramāṇamastītyaṅgīkr̥tya ghr̥tāñjanavidhirgamyatē | tatra bhrāntyutpannatailādyākāṅkṣā nirmūlatvādbādhyamānā na duṣyētētyavirōdhaḥ, tailādigrahaṇē ca lakṣaṇātrayaṁ syāt | kriyayā dravadravyēṇa ca viśēṣō ghr̥taśabdēna ca sāmānyaṁ lakṣayitavyam | tasmādghr̥tagrahaṇaṁ pramāṇamiti siddham |vr̥ttyantarē tvatraiva mantravarṇō ’pyudātdr̥taḥ | tatra tu ghr̥tēna kiṁ kariṣyata iti vaktavyam || 24 ||


ityaktādhikaraṇam || 13 ||
atha yatrēti saṁdigdhē vākyaśēṣō na vidyatē |
tatra sāmarthyasiddhēna vidhyaṁśēnaiva nirṇayaḥ ||

dēvatāprasādābhayaprārthanādau saṁhatahastasaṁyōgamātramañjaliḥ, ‘nāñjalinā vāri pibēt’ ityādau vyākōśaḥ | saktuhōmacōdanāyāṁ śabdātsaṁdēhē satyasati cākōśasya vākyaśēṣē ’nyathānupapattērēvākōśāśrayaṇam | nanvanēnaiva nyāyēna yathā śaknuyāditi vākyaśēṣādandhādīnāmājyāvēkṣaṇādirahitaḥ karmādhikāraḥ syāt | na | asaṁdēhāt, saṁdigdhanirṇayārthāttvēvaṁ kalpanā bhavati | na cādhikārē saṁdēhaḥ samastadharmōpētaṁ yathā śaknuyāttathā kuryāditi vākyaśēṣāt | santi ca tādr̥śasya kartāraścakṣuṣmadādaya iti na prayōgacōdanānyathānupapattiḥ | yatra tu yāvajjīvacōdanādāvēvaṁ bhaviṣyati tatra śaktikr̥tāṅgatyāgē ’pi
[p. 369]
satyavaiguṇyaṁ pradhānasya cōditamityāśrayiṣyāmaha ēva | tasmādyāvadēva labdhātmakō vidhistāvadyat kalpatē tadvaidikaṁ, siddhē tu tatkalpanaṁ pauruṣēyatvādapramāṇaṁ sāmarthyādhīnatvādvākyaśēṣasiddhēḥ | āha ca—

yathaiva pāṭhaḥ pratipattyupāyastathaiva sāmarthyamapi śrutīnām |
tēnaiva caitā na samāmananti sahasrabhāgāstu samāmanēyuḥ ||

iti kr̥tabahumārgaṁ mantravidhyarthavādaiḥ smr̥tiparikhamudāraṁ vēdaśālōpagūḍham |
anabhibhavasamarthaṁ dharmadurgaṁ praviśya pravibhajati samastāmarthacintāmidānīm || 25 ||


iti sāmarthyādhikaraṇam || 14 ||

iti śrībhaṭṭakumārilaviracitē mīmāṁsabhāṣyavyākhyānē tantravārtikē prathamasyādhyāyasya caturthaḥ pādaḥ |

samāptaḥ prathamādhyāyaḥ ||


---------------------------------------------------------------------

[p. 370]
saṁbandhaṁ tāvallakṣaṇadvayasya karōti tatraprathamē ’dhyāyē pramāṇalakṣaṇaṁ vr̥ttamityuktam | tatkutaḥ, naiva hi prathamē ’dhyāyē sūtrakārēṇa kiṁ cana lakṣaṇēna pramāṇādēḥ svarūpamupavarṇitam | tannāma lakṣaṇamucyatē yēna tadvyatiriktēbhyastasya svarūpaṁ vyāvr̥ttākāraṁ nirūpyatē | na cēha pramāṇādīnāṁ lakṣaṇamuktam | anumānādīni tāvannaiva sūtritāni | pratyakṣamapi dharmaṁ pratyanimittatvēnōpanyastaṁ na lakṣyatvēnēti vyākhyātam | na ca śabdō ’pi kaściddharmapramāṇabhūtō lakṣitaḥ, asminnēvādhikaraṇē tasya lakṣyamāṇatvāt | yadapi ca vr̥ttikārēṇa sarvēṣāṁ lakṣaṇaṁ pradarśitaṁ na tadadhyāyārthatvēnōpasaṁhartuṁ yuktam | sūtrādhyāyārthānupasaṁhārāt | kathaṁ ca samastalakṣaṇārthavyatirikta ēvārthē sūtrāṇi kṣīyēran | api ca vr̥ttikārēṇa yō ’pyuktaḥ ṣaṭkaḥ pratyakṣapūrvakō ’parīkṣyatayā sō ’pi naiva lakṣaṇagōcaraḥ, lōkaprasiddhārthāni hi tānyaparīkṣyatvēnōktāni na prathamādhyāyaviṣayatvēnōpasaṁhāramarhanti | tasmādyatprathamādhyāyē vr̥ttaṁ tadālōcyaitadbhāpyaṁ nēyam | tatra pramāṇalakṣaṇaṁ tāvaccōdanālakṣaṇāśrayaṇasya, vidhyāditattvanirṇītiḥ pramāṇēnaiva sthitā | samastō hi prathamaḥ pādaścōdanāsūtraparikaraḥ | tatra ca dharmasya cōdanālakṣaṇatvamuktam | atō ’vadhāritārthalakṣaṇaśabdasāhacaryātpramāṇaśabdaḥ pratipādyata ityēvaṁ vyutpādya dharmaviṣaya ēva vyākhyēyaḥ | satyapi pramēyamātravācitvē, asminśāstrē jijñāsyatvēna dharmaḥ pramēyaḥ prakrānta iti sa ēva gr̥hyatē | atha vā karaṇamēva pramāṇaṁ tasyaiva lakṣaṇamuktam | yadyapi ca sarvapramāṇānāṁ tannōktaṁ tathāpi dharmapramāṇasya cōdanātvaṁ lakṣaṇamityētāvataivōktaṁ manyatē | na cāvaśyaṁ sarvātmanaiva lakṣitē lakṣaṇatvam | viśēṣarūpāṇāmānantyēna sarvalakṣaṇābhāvaprasaṅgāt | api cautpattikasūtrēṇa viśēṣō ’pyukta ēva yēnāgamaviśēṣō gamyatē | atha vōpanyastasya cōdanātmakasya pramāṇasya lakṣaṇaṁ prāmāṇyakāraṇamityupasaṁhāraḥ | tathā yadyapi vidhēridaṁ rūpamidamarthavādasyēdaṁ mantrasyētyēvaṁ nōktaṁ tathāpi dharmaṁ pratyupayōgābhidhānāttatvaṁ nirṇītam | avasarābhāvāttu tatsvarūpaṁ na nirdiṣṭam | śrutimūlatvaṁ vijñānasya smr̥tiprāmāṇyē tattvam | nāmadhēyasya cōdanāntargatatvātpramāṇatvam | saṁdigdhārthanirṇayē vāvayaśēṣasāmarthyayōḥ prāmāṇya
[p. 371]
mityēvaṁ samastamadhyāyaṁ pramāṇalakṣaṇamācakṣatē | tanna prasmartavyamiti | avismr̥taprāmāṇyō hi bhēdādipratipādanamaviśēṣādanarthakaṁ hi syāt itikriyamāṇaṁ sahatē | anyathā hyanarthakaṁ nāmētyēva pratyavatiṣṭhēta | nanu pradhānāpradhānacintā tr̥tīyacaturthayōrviṣayaḥ kathamatrōpanyasyatē | kē cidāhuḥ | iha dravyakarmaṇōruttaratra tu karmaṇāmēva guṇapradhānatvavicārādapaunaruktyamiti | tadayuktam |‘dravyaguṇasaṁskārēṣu’ ityatra sarvābhidhānāt | tēnaivaṁ vācyam—

lakṣaṇārthō ’tra tattvēna bhēdaḥ śabdētarādibhiḥ |
tamanvapūrvabhēdō ’pi prādhānyaṁ tatprasiddhayē ||

karmabhēdastāvadautsargikō lakṣaṇārthastadapavādatvēnābhēdaḥ | tadanuniṣpādinau tvapūrvabhēdābhēdau | tatra pratikarmabhēdamapūrvabhēdaprasaktau tr̥tīyasiddhaḥ pradhānāpradhānavicāraḥ punarapavādatvēnārapsyatē | satyapyavahantyādīnāṁ śabdāntarādibhirbhēdē karmākāṅkṣitadr̥ṣṭaprayōjanaparyavasānānna kriyājanyāpūrvāntarōtpattiḥ | yattu niyamāpūrvaṁ tatkriyākr̥taṁ na bhavatīti na tayā vyapadiśyatē | tēna yatraiva dravyādīni prati kriyāṇāṁ pradhānatvaṁ tatraiva tadbhēdanimittāpūrvabhēdasiddhiḥ | asya ca vivēkārthaṁ yadguṇapradhānalakṣaṇaṁ vakṣyatē tadapavādārthaṁ dharmamātrē tu ‘stutaśastrayōḥ’ iti cādhikaraṇadvayaṁprastōṣyatē | tataścākhyātadvaividhyē vicāritē prasaṅgāttr̥tīyaṁ prakāramabhidhāyakatvaṁ pratipādayituṁ mantraprastāvaḥ, tallakṣaṇādīni tu prasaktānuprasaktēna yāvatpādasamāpti | tataḥ śabdāntarābhyāsābhyāṁ bhēdamuktvā paurṇamāsyadhikaraṇēnābhyāsāpavādaḥ kariṣyatē samudāyānuvādatvāt | tatastadapavādārthamupāṁśuyājāghārāgnihōtrapaśusōmādhikaraṇāni | tataḥ saṁkhyāsaṁjñāguṇairbhēdaḥ | tāvacca guṇagatō vicārō yāvatprakaraṇāntarādhikaraṇam | tatastannyāyānuvr̥ttirāśākhāntarādhikaraṇāt | tatra ca ṣaṭkātiriktabhēdakāraṇavyudāsaḥ saṁjñābhyāsaguṇaprakriyāṇāṁ cāśaṅkānivr̥ttirityētāvān bhēdalakṣaṇārthaḥ | ēṣa ēva cārthō ’vaśyaṁ vaktavyōṅgāṅgitvādyavadhāraṇārtham | na cānyasyēdānīmavasarō ’stītyamēvādhyāyasaṁbandhaḥ | kutaḥ—

śēṣaśēṣyādayaḥ sarvē karmabhēdanibandhanāḥ |
kāryē jñātē ’dhikāraḥ syādupadēśē ’tidēśadhīḥ ||


[p. 372]
prāktāvatpramāṇalakṣaṇādvēdārthavicārātmakatvānna kasyacidbhēdalakṣaṇādēḥ prastāva ityuttarakālamārambhaḥ | tatrāpi śēṣaśēṣitvaṁ prayōjakāprayōjakatvaṁ kramaśca bhinnānāṁ bhavatīti na bhēdalakṣaṇātprāgārabhyatē | tathā ’dhikāraḥ karmasvarūpē ’vadhāritē tadyōgyatayā śakyō nirūpayitumiti pañcāpi lakṣaṇāni pratīkṣatē | tathōttaraḥ ṣaṭkō ’tidēśaviṣayatvādupadēśajñānādhīnasiddhiḥ samastaḥ samastaṁ pūrvaṣaṭkamapēkṣatē | tataśca pariśēṣasiddhō ’yaṁ bhēdalakṣaṇasya saṁbandha ityatrārabhyatē |ṣaḍvidhaḥ karmabhēdaiti—sādhanabhēdōpacārāt | vakṣyamāṇasūtrakramānurōdhānnāmadhēyaṁ saṁkhyānantaraṁ paṭhitavyaṁ sadanādarādantē paṭhitam | itikaraṇō hētvarthaḥ | ṣaḍvidhaḥ karmabhēda ētaiḥ kāraṇairiti yāvat | atha vā karaṇē bhēdaśabdaṁ vyutpādya |sāmānādhikaraṇyēnaiva śabdāntarādīni vyākhyēyāni | saṁjñāśabdāntarayōḥ saṁkhyāguṇayōścāpaunaruktyaṁ svasthānē vakṣyāmaḥ | sarvadā caiṣāṁ bhinnaviṣayatvānna śrutyādivadbalābalacintā bhaviṣyatīti tadbhēdapratipādanamātraṁ tātparyēṇa | anyadupōdghātaprasaktānuprasaktyādinā | tatra—

cintāṁ prakr̥tasiddhyarthāmupōdghātaṁ pracakṣatē |
prasaktānuprasaktādi prastutādupajāyatē ||

yathēdamēvādhikaraṇaṁ prakr̥tānuniṣpādyapūrvabhēdānusārasiddhyarthamupōdghātatvēna bhaviṣyati katarasmātpadātphalēna saṁbadhyamānādapūrvabhēdābhēdāvanugantavyāviti | yadā niravayavau vākyavākyārthau syātāṁ tataḥ kiṁ pratipadaṁ dharma ityādirasaṁbaddha ēva vicāraḥ syādata āhavākyē ca padānāmarthāiti | atrāpi cōdyatē

cōdanālakṣaṇatvēna vākyārthō ’vasthitō yadā |
dharmaḥ pratipadaṁ vācyaḥ kathamāśaṅkyatē tadā ||

yadi hi dharmasvarūpamabhidhīyēta tataḥkiṁ padēna padēnōcyata iti vicārō yujyatē
[p. 373]
lākṣaṇikē tvayuktaḥ || taducyatē—

dharmatvaṁ phalasaṁbandhātpadārthasyaiva yujyatē |
tatkimēkasya sarvēṣāmiti yuktā vicāraṇā ||

na cātra yō dharmaḥ sa kiṁ padēna padēnōcyata ityēvaṁ vicāryatē kiṁ tarhi yaḥ padēna padēnōcyatē sa kiṁ phalasaṁbandhōttarakālaṁ vākyārthātmanā gamyamānō dharmō bhavati, athētarapadārthānugr̥hīta ēkaḥ padārtha iti | tathā ca sarvairēkasya dharmatvaṁ pratipāditaṁ bhavati | sākṣātphalasādhanamātrasya dharmatvābhyupagamāt | na tu sarvēṣāmēkaḥ kaścidarthō ’sti yaḥ sarvairēka ityēvamāśrīyēta | yacca phalapadēna saha saṁbadhyatē tasyārthaṁ dharmamapūrvasādhanaṁ ca manyantē | tēna kiṁ sarvāṇi padāni phalēna saṁbadhyantē kiṁ vaikamiti vicāraḥ | kiṁ prāptaṁ,pratipadamiti | kutaḥ—

aikarūpyēṇa saṁbandhaḥ pradhānēna ca sidhyati |
tasmātphalapadēnaiva sarvaṁ saṁbadhyatē padam ||

yadi hi viśēṣō gamyētēdaṁ phalasaṁbandhayōgyamidaṁ nēti tataḥ kiṁcidēva saṁbadhyēta, anavagamyamānē tu sarvāṇi padāni phalēnaiva saṁbadhyantē | yadi caikaṁ phalasaṁbandhītarāṇi ca tatsaṁbandhīnīti kalpyatē tatō vājapēyādhikaraṇanyāyēnaikasya phalaṁ pratyupādānavidhānaguṇabhāvāditarattu pratyuddēśānuvādaprādhānyādvairūpyanimittavākyabhēdaprasaṅgaḥ | sarvēṣāṁ tu phalaṁ pratyupādīyamānānāmaikarūpyāttantrasaṁbandhōpapattiḥ | sarvaśca satisaṁbhavē guṇamatilaṅdhya pradhānēnaiva nityaṁ saṁbadhyatē | tasmātsarvēṣāṁ phalasaṁbandhāddharmatvaṁ, tatra tu kiṁ satrivatpratyēkaṁ kr̥tsnaṁ phalaṁ sādhayanti, atha darśapūrṇamāsavatsaṁhatya, tathā kiṁ vikalpēna samuccayēna vētyādi yathēṣṭaṁ kalpanīyam | tatra phalabhūmagarīyastvādēkaśabdōpādānābhāvātsatrivatpratyēkaṁ sādhanaśaktyavagamātsarvēbhyaḥ pr̥thakphalamiti pakṣaḥ | atha vā ’ruṇādinyāyēnaikavākyōpādānātsaṁhatānāṁ phalam | atha vaikanirākāṅkṣatvānna tadānīmēvētarasaṁbandhōpapattistasmādvikalpa iti | atrābhidhīyatē—

phalēna yasya saṁbandhastatō ’pūrvaṁ prakalpyatē ||

tadalpatvōpapattau ca na yuktā bahukalpanā ||


[p. 374]
yadi hi phalasaṁbandhamātraparyavasāyyēva vākyaṁ bhavēttataḥ kadā cidapi sarvāṇi phalēna saṁbadhyēran | iha tu tāvanmātrēṇāsiddhērapūrvamanyatkalpayitavyaṁ taccānupapattipramāṇakaṁ, tatraikāpūrvakalpanayōpapannē nādr̥ṣṭāntarakalpanāpramāṇamasti | yō hyanēkānyapūrvāṇi kalpayati kalpayatyasāvēkaṁ, taccētkalpitamarthavattvādvākyasya kṣīṇānyathānupapattirnāpūrvāntarasya pramāṇaṁbhavati | tasmādēkamēva phalasaṁbandhi tasmāccāpūrvamitaratphalavadupakārītyadhyavasīyatē | na cātra virōdhō bhaviṣyati nāmadhēyatvēna parihārāt | agatyā vā ‘daśāpavitrēṇa grahaṁ saṁmārṣṭi’ itivanmatvarthalakṣaṇāśrayaṇāt, arthākṣiptasādhyāṁśadvārēṇa vā dhātvarthairātmīyakaraṇagrahaṇasiddhēḥ | ēvaṁ sthitē kataradēkaṁ saṁbadhyatāmiti sarvathā ’nēkādr̥ṣṭakalpanāparihārādaniyamaprāptāvucyatē—

pradhānaṁ phalasaṁbandhi tatsaṁbandhyaṅgamiṣyatē |
pradhānāṅgatvamēkasya na caikatrāvakalpatē ||

na hyēkasminvākyē tadēva kadā citphalasaṁbandhātpradhānaṁ kadā citphalavadupakārādaṅgaṁ yujyatē niyatarūpatvādaṅgāṅgibhāvasya | tasmānniyōgēnaivākhyātapadānnāmapadādvā ’pūrvapratītiḥ |kaḥ punarbhāvaḥ kē vā bhāvaśabdāiti | yāvantaḥ phalasaṁbaddhēṣu vākyēṣvākhyātaśabdā yajatijuhōtītyēvamādayastēṣu pratyayārthaprādhānyātkartari ca lakārōtpattēryāgādiviśiṣṭakartrabhidhānaṁ, kathaṁ cidvā viparyayātkartr̥viśiṣṭayāgādyabhidhānaṁ manvānasya praśnaḥ |satyāmapi caikaparyanuyōgēnōbhayaparyanuyōgasiddhau yō ’yaṁ yajanamijyā yāga ityādyudāhr̥tyaiva bhāvārthatāṁ bravīti tannūnaṁ kē ’pyalaukikā bhāvaśabdā apītyubhayapraśnaḥ | siddhāntavādī tu bhavatērṇijantāt‘ērac’ ityacpratyayē kr̥tē bhāvanāvācinaṁ bhāvaśabdaṁ vyutpādyākhyātasya cānvayavyatirēkābhyāṁ tatparatvaṁ kartrabhidhānapratiṣēdhaṁ cābhiprētyōdāharati—yajati dadātī
[p. 375]
ti | paraḥ punarbhavatērṇijantādanyēna naiṣō ’rthō ’bhidhīyatē, na cākhyātapratyayasyātra vyāpārō, dhātvantarārthatvāt | kāmaṁ tulyajātīyatvēna dhātavō brūyustē ’pi tu yāgādivacanatvādasamarthā iti matvāha—nanuyāgadānahōmaśabdāiti | atrōcyatē—

yāgadānādyanusyūtō bhāvanātmā ’vagabhyatē |
nityamākhyātaśabdēbhyastasmādbhāvārthatēṣyatē ||

yāvānēvahyananyalabhyō ’rthaḥ śabdādnamyatē sa sarvaḥ śabdārthaḥ | sarvatra cākhyātē dhātvarthaśca tadanuraktā ca bhāvanā vijñāyatē | tasmādbhāvārthatvavyapadēśaḥ | tadvyatiriktāstu dravyaguṇaśabdā vijñāyanta ēvēti na pr̥ṣṭāḥ | tatra dravyādiśabdānāṁ niṣpannārthābhidhāyināṁ karaṇārthatvayōgyatvātprāpnōti phalasaṁgatiḥ | sarvatra hi phalaṁ sādhyatvātsiddharūpaṁ sādhanamapēkṣatē na sādhyāntaraṁ, nāmārthaśca siddhatvāttadapēkṣāpūraṇamarthō nākhyātārthaḥ svayamēva tāvatsādhyatvāt | tasmāddravyādibhiḥ phalamiti prāptēsūtrēṇōttaraṁ dīyatē—

bhāvārthaḥ karmaśabdā yē tēbhyō ’pūrvakriyāgatiḥ |
taiḥ kuryādyajinā svargamēṣa hyarthō vidhītē ||


[p. 376]
phalasaṁbandhō hēturapūrvapratipattēḥ | saṁbandhaścākāṅkṣāpūrvakaḥ | sā ca bhāvaśabdēbhyaḥ prasarpantī dr̥śyatē na dravyaguṇaśabdēbhyaḥ | tasmādākhyātēbhyō ’pūrvabhāvanā gamyatē | tatra ca dhātvarthasya karaṇatvapratipattiḥ pratyāsattēḥ | atastēnaiva phalakaraṇabhūtēnānyathānupapattyā ’pūrvaṁ bhāvyata ityavadhāryatē | kathaṁ punaryajyādīnpr̥thakr̥tya kēvalapratyayavācya ēva bhāvanārthō labhyatē bhāvayēditi | kutaḥ—

abhidadhyuḥ svaśaktyā hi vidhimātraṁ liṅādayaḥ |
ṇyantasya bhavatērarthaḥ kēnāṁśēnābhidhīyatē ||

na ca dhātvantarārthaṁ yajyādayaḥ pratipādayanti | svārthamātravyāpr̥tatvāt | ataḥ śabdarahitamēvēdamārōpyatē bhāvayēditi | kiṁ ca |

śabdāntarasya yō ’pyarthaḥ paryāyairabhidhīyatē |
na sa tēnaiva sahitastasminnarthē prayujyatē ||

tadyathā pikamānayētyuktē yō nāmārthaṁ na pratipadyatē tasmai kōkilaśabdamēva kēvalaṁ prayuñjatē na kōkilaḥ pika iti, tathā ’tra yadyākhyātasya karōtirṇyantō vā bhavatiḥ paryāyaḥ tatastadarthakathanē tanmātramēva prayōktavyaṁ nākhyatapratyayō ’pi, na hi tadānīṁ vivicya jñāyatē kēnāṁśēna kriyā pratyāyyata iti | atra tu bhāvayētkuryāditi vā punarapi liṅ prayujyata ēva | ataśca yō ’naina yajatēḥ parēṇārthaḥ pratipāditō ’sau bhāvayatērapi parēṇa tēnaivētyadhikāvāpa ēva bhāvayatiḥ | tasmādavaidika iti | atrābhidhīyatē | sarvatraiva tāvat—

siddhakartr̥kriyāvācinyākhyātapratyayē sati |
sāmānādhikaraṇyēna karōtyarthō ’vagamyatē ||

iha kēbhyaściddhātubhyaḥ parā tiṅvibhaktiruccāryamāṇā kartrātmalābhamātramēva vyāpāraṁ pratipādayati yathā ’stibhavatividyatibhyaḥ | aparēbhyastu siddhē kartaryanyātmalābhaviṣayavyāpārapratītiḥ | yathā yajati dadāti pacati gacchatīti | dravyamēva ca viśiṣṭaśaktyupētaṁ pracalitā
[p. 377]
tmatattvaṁ viprakīrṇasvabhāvaṁ pūrvāparībhūtaṁ prathamāvasthātaḥ pracyutaṁ parāmavasthāmaprāptaṁ vyāpāraśabdavācyaṁ bhavati | tatra kadācitkartaivaivamavasthaḥ pratīyatē, kadācitsiddhē kartaryanyaḥ | tadyadā karturēvaiṣā ’vasthā bhavati tadā ’sau svayamēvānyasmādātmalābhamapēkṣamāṇaḥ paraniṣpattāvavyāpriyamāṇatvānna karōtiśabdavācyatāṁ pratipadyatē | yadā tu labdhātmakō ’nyatra vyāpriyatē tadā karōtītyēvamapadiśyatē | tathā ca kiṁ karōti paṭhati gacchatīti sāmānyaviśēṣarūpēṇa sāmānādhikaraṇyaprayōgō dr̥śyatē, na tu kiṁ karōti bhavatyasti vēti prayujyatē | tasmāllabdhātmakakartr̥vyāpāravacanāni karōtyarthavantyākhyātāni | tatra ca kriyamāṇēna kēnacidavaśyaṁ bhavitavyam | kutaḥ—

karōtiḥ kriyamāṇēna na kaścitkarmaṇā vinā |
bhavatyarthasya kartā ca karōtēḥ karma jāyatē ||

karōtērnityaṁ sakarmakatvādyāvatkriyamāṇaṁ na labhyatē na tāvadarthaḥ paryavasyati | sarvakārakāṇāṁ cāvāntarakriyāsu kartr̥tvaṁ pratipadyamānānāṁ pradhānakriyāsu karmādivibhāgō jāyatē | pratikriyaṁ yōgyatābhēdādavāntarākriyāvaicitryaṁ bhavati | tatrānvayavyatirēkābhyāmidamavagataṁ bhavatikriyāyāḥ kartā karōtēḥ karma saṁpadyata iti | tathā hi—

nityaṁ na bhavanaṁ yasya yasya vā nityabhūtatā |
na tasya kriyamāṇatvaṁ khapuṣpākāśayōriva ||

ya ēva hi pravr̥ttabhavanaḥ saṁbhāvitabhavanō vā ’nyēna prayujyatē sa ēva kriyamāṇatvēnāvadhāryatē nānyaḥ | tathā ca na kaścitkhapuṣpamākāśaṁ vā kurvannupalabhyatē | yatrāpi pādau kurvityādiṣu niṣpannānāṁ karmatvaprayōgō dr̥śyatē tatrāpyaniṣpannasaṁskārādivivakṣayā pādādiśabdaprayōgādavyabhicāraḥ | satyapi ca karōtēranēkārthatvē sarvatra gandhanāvakṣēpaṇādau kiṁcidanutpannōtpādanasāmānyamavagamyatē | atha vā yadā ’syōtpādanābhidhāyitvaṁ tadaiva viśiṣṭākhyātasāmānādhikaraṇyaṁ dr̥ṣṭamiti tadgatasyōtpādyamānamēva karma bhavatītyupapannam | tēna bhavatikriyā tāvallabdhā | tataśca—

karōtyarthasya yaḥ kartā bhavituḥ sa prayōjakaḥ |

bhavitā tamapēkṣyātha prayōjyatvaṁ prapadyatē |

bhavatikarōtyōḥ śaktibhēdādviklidipacatyōriva niyataṁ prayōjyaprayōjakavyāpāravacanatvam | tatra ca kadācidabhidhīyamānakarmaśaktyākṣiptaprayōjyavyāpārōvā svayamēvākṣi
[p. 378]
ptaprayōjyavyāpārō vā kēvalaṁ prayōjakavyāpāra ēva vivakṣyatē kaṭaṁ karōti, ōdanaṁ pacatīti | kadācidākṣiptaprayōjakavyāpāraṁ prayōjyavyāpāramātraṁ, ghaṭō bhavati, viklidyanti taṇḍulā iti | kadācidubhau bhinnau samuccitya prayōgaḥ, karōti kaṭaṁ dēvadattaḥ sa ca bhavati | kadācidupasarjanībhūtaprayōjakavyāpāraḥ prayōjyavyāpāraḥ kriyatē dēvadattēnēti svayamēvēti vā prayōgē | kadācitpunaḥ samānapadaikadēśōpāttōpasarjanībhūtaprayōjyakriyaḥ prayōjakavyāpārō vivakṣyatē tadā ca karōtipacatyōstādātmyēnāśaktēraprayōgādbhūviklidyōśca kēvalaprayōjyakriyāniṣṭhatvānna sākṣātpravartituṁ śaktirastīti vācakatvēna dyōtakatvēna vā ṇijaparaḥ prayujyatē bhāvayati viklēdayatīti ca | tathā cāha—

prayōjyakartr̥kaikāntavyāpārapratipādakāḥ |
ṇyantā ēva prayujyantē tatprayōjakakarmasu ||

na ca tēṣāmaṇyantānāmaśaktirityanyēṣāmaśaktyā bhavitavyam | anyēṣāṁ vā śaktirityēṣāmapi tadvadbhavitavyam | kutaḥ—

śaktayaḥ sarvabhāvānāṁ nānuyōjyāḥ svabhāvataḥ |
tēna nānā vadantyarthānprakr̥tipratyayādayaḥ ||

ēvaṁ karōtyarthadvārēṇa sarvākhyātēṣu bhāvayatyarthaḥ siddhaḥ |

tēna bhūtiṣu kartr̥tvaṁ pratipannasya vastunaḥ |
prayōjakakriyāmāhurbhāvanāṁ bhāvanāvidaḥ ||

yattūktaṁ na vidhitvavyatiriktaṁ liṅādayō ’rthaṁ vadantīti | tadayuktam | kutaḥ—

abhidhābhāvanāmāhuranyāmēva liṅādayaḥ |
arthātmabhāvanā tvanyā sarvākhyātēṣu gamyatē ||

yadā hi sarvākhyātānuvartinī karōtidhātuvācyā puruṣavyāpārarūpā bhāvanā ’vagatā bhavati tadā tadviśēṣāḥ sāmānyākhyātavyatiriktaśabdaviśēṣavācyā vidhipratiṣēdhabhūtabhaviṣyadvartamānādayaḥ pratīyantē | tathā ca sarvatra sāmānyataḥ karōtyarthō ’vagamyatē, kiṁ karōti pacati, kimakārṣīdapākṣīt, kiṁ kariṣyati pakṣyati, kiṁ kuryātpacēt, kiṁ na kuryānna pacēditi | tatrārthātmikāyāṁ bhāvanāyāṁ liṅādiśabdānāṁ yaḥ puruṣaṁ prati prayōjakavyāpāraḥ sā dvitīyā śabdadharmō ’bhidhātmikā bhāvanā vidhirityucyatē | viśēṣataścēyamarthavādādhikaraṇē varṇitā yattu paryāyasthityatilaṅghanaṁ pratyayāparityāgādabhihitam | tatrōcyatē—


[p. 379]
kēvalasyāprayōgitvātkartr̥saṁkhyādisaṁgrahāt |
rūpāvināśasiddhēśca pratyayō ’pi prayujyatē ||

yadi hi kēvalaḥ karōtirbhāvayatirvā prayōgārhau syātāṁ tataḥ kōkilaśabdaprayōgē pikaśabdavatpratyayō na prayujyēta, na tu kēvalāyāḥ prakr̥tēḥ prayōgaḥ, apabhraṁśatvaprasaṅgāt | tēna yasmin kasmiścitpratyayē prayōktavyē yasyaivārthaḥ kathyatē sa ēvānuvādabhūtaḥ prakr̥tyanugrahārthaṁ prayujyatē nānyō ’bhyadhikārthāntarāpattiprasaṅgāt | nanu ca, ikśtipau dhātunirdēśē vihitāvatastadyuktau karōtibhāvayatī prayujyēyātām | naitadasti | tathā sati śabdapadārthaktvānnaiva tāmyāmākhyātārthaḥ kathyēta | yattu kvacidarthē ’pi dhātumikśtibantaṁ prayuñjatē yajiḥ, yajatiḥ, iti ca | tat, śabdē ’bhihitē lakṣaṇayā ’rthapratītirityavagantavyaṁ, na cēha kiṁcillakṣaṇāśrayaṇē prayōjanamasti yēnāvācakaḥ prayujyēta | tatrānyadēvāniṣṭamāpadyēta kr̥ñbhuvau dhātū tiṅā ’bhidhīyētē iti | tasmādarthaparatvasiddhyarthamākhyātapratyayasahitāvēva prayujyētē | yadi ca bhāvanaivaikā pratyayārthaḥ syātkarōtibhāvayatī vā samastapratyayārthōpādānasamarthau bhavētāṁ tataḥ kēvalaprayōgō ’pyāśaṅkyēta, na tu tadubhayamapyastīti karōtibhāvayatibhyāṁ kathitē ’pi bhāvanārthē kartr̥saṁkhyādipratyāyanārthaṁ punaḥ pratyaya uccāryatē | yastu tatra bhāvanābhidhānāṁśaḥ sa prāptatvādanūdyatē, anyathā hi bhāvanaivaikā pratyayārthaḥ karōtibhāvayatī vā kartr̥saṁkhyādīnāmapyabhidhāyakāviti bhrāntiḥ syāt | nityaṁ ca pūrvāparībhūtā bhāvanākhyātēnōcyatē | tatra yadi pratyayāntaraṁ prayujyatē tataḥ karōtibhāvayatibhyāṁ dravyavadupasaṁhr̥tarūpōcyamānā naivākhyātasadr̥śī kathyēta | tasmādavaśyaṁ tadapi prayōktavyamiti | kiṁ ca—

bhāvanā gamyamānā ca dhātupratyayasaṁnidhau |
kasya vācyēti vispaṣṭaṁ na kadācitpratīyatē ||

yadi hyēkāntēnāsyāḥ pratyayārthatvamavadhāryēta tataḥ karōtibhāvayatibhyāṁ pratyayapaunaruktyāśaṅkā syānna tu tadasti, ubhayasaṁnidhau gamyamānatvāt | kēvalaprakr̥tipratyayaprayōgābhāvāddhi na vivēkō vijñāyatē | śakyatē hi vaktuṁ dhātusahitēna pratyayēnōcyata iti | athavā pratyayānugr̥hītēna dhātunā, atha vōbhābhyām | na ca śaktikalpanāyāṁ viśēṣaḥ, sarvathā ’rthāpattisāmyānna ca vivēkajñānaprayōjanamasti | syādētat, kr̥dantāddhātōrapratītēstiṅauvyabhicāriṇyēva nēti | tadayuktam | astividyatibhavatiparēṣu pratyayēṣvapyadarśanāt | na vā kr̥dantēṣvapyatyantaṁ bhāvanā nāsti kiṁcidapakr̥ṣyamāṇarūpapratītēḥ | kr̥tyēṣu tāvadbhōktavyam yaṣṭavyamiti kiṁcinnyūnākhyātādgamyatē | tatrāpi karmōtpannēṣu dravyaprādhā
[p. 380]
nyādbrāhmaṇō na hantavya iti bhāvōtpannēbhyō nyūnatarā | na hi tatra prayōjakavyāpāraprādhānyam | ēkatra dhātvarthaprādhānyādaparatra svavyāpāraviśiṣṭaprayōjyaparatvāt | ētēna bhāvakarmōtpannalakārāstiṅō ’pi vyākhyātāḥ | tēṣvapi hi prayōjakavyāpāraguṇatvapratītiraviśiṣṭā | atō na tiṅantānāṁ tulyakalpatvam | tathā ‘avyayakr̥tō bhāvē bhavanti’ iti smaraṇāviśēṣē ’pi svasaṁvēdyamīṣannyūnabhāvanāvijñānam |‘abhikrāmaṁjuhōti’ ‘darbhataruṇakēnōpaghātaṁ juhōti’ ‘abhiṣutya hutvā bhakṣayanti’ ‘purā vācaḥ pravaditōḥ‘ iti sarvatra śrutyaiva bhāvanāntarasāpēkṣā bhāvanā ’vagamyatē | pakvaḥ pakvavānityapi nirvr̥ttarūpabhāvanōpasarjanadravyapratītiḥ pratyakṣā | ēvaṁ pācakādiṣvapi draṣṭavyam | tathā ca sarvatra kārakāpēkṣā dr̥śyatē | anyathā hi rūḍhitaddhitasamāsōṣvivēyaṁ na syāt | na ca nirvyāpārāṇāmētē vyapadēśā bhavanti | na cāsti sa vyāpārō yatra kiṁcidasanna janyatē | tataśca siddhaḥ karōtibhāvayatyōrarthaḥ | śakyatē ca sarvatra sāmānādhikaraṇyamapi darśayituṁ vinā ’pi pūrvāparībhūtatvēna | tadyathā kiṁ kartavyaṁ paktavyaṁ, kathaṁkāraṁ juhōti abhikrāmam, kiṁ kr̥tvājuhōti abhiṣutya, kiṁ kr̥tavān pakvavān, kiṁ kr̥taṁ pakvaṁ, kiṁkriyō dēvadattaḥ paktā, kēyaṁ kriyā pāka iti | na ca karōtisāmānādhikaraṇyātiriktamākhyātēṣvapi bhāvanāpramāṇaṁ vidyatē | tasmāddhātavō ’pi bhāvanāṁ na muñcanti | tathā cāhuḥkarōtirarthēṣviva sarvadhātūniti | yattvasyāḥ prādhānyaṁ tatkāmaṁ tiṅā ’bhidhēyaṁ dyōtyaṁ vā ’nvayavyatirēkābhyāmastu na svarūpam | nanvēvamapi yāgēnēti dhātvarthē niṣkr̥ṣṭē tēnaiva bhāvanā ’pyupāttēti bhāvayēditi punaḥ prayōgō na prāpnōti | naiṣa dōṣaḥ | tathā hi | vdyarthasya jātōrbhēdēnārthē kathyamānē yāgēnēti viśēṣarūpaṁ karaṇātmanā niṣkr̥ṣṭam | itarattu bhāvanātmakaṁ sāmānyarūpaḥ śabdāntarēṇa bhāvayēdityanēna kathyatē | athavā kēcitkaraṇāśakartr̥saṁkhyādayaḥ prakr̥tipratyayayōrbhēdēna vācyāḥ | bhāvanā tu samudāyāvyabhicārātsamuditayōrēvārtha ityapi śakyaṁ vaktum | tathā ca sūtrakārabhāṣyakārābhyāṁ bhāvārthāḥ karmaśabdā iti sāmānādhikaraṇyamēvāśritaṁ na bhāvārthatvēna pratyayāḥ kathitāḥ | śāstrē tu sarvatra pratyayārthō bhāvanēti vyavahāraḥ | tatrāyamabhiprāyaḥ—

pratyayārthaṁ saha brūtaḥ prakr̥tipratyayau sadā |
prādhānyādbhāvanā tēna pratyayārthō ’vadhāryatē ||


[p. 381]
yadyapyanyadvivēkakāraṇaṁ nāsti tathāpi prādhānyaṁ pratyayārthadharmaṁ dr̥ṣṭvā nūnamiyaṁ pratyayārtha ityavagamyatē—

tathā kramavatōrnityaṁ prakr̥tipratyayāṁśayōḥ |
pratyayaśrutivēlāyāṁ bhāvanātmā ’vagamyatē ||

na kēvalamētāvēvānvayavyatirēkau yau parasparaparityāgēna lakṣyētē tasminnēva hi padē ‘tadāgamē hi taddr̥śyatē’ ityanēna nyāyēna vivēkō ’vadhāryatē | yattvastyādiparaḥ pratyayō ’pi bhāvanāṁ jahātīti tulyaṁ dhātusamudāyapakṣayōrapyētat | sarvathā yatra pratīyatē tatra tāvatpratyayārthatvaṁ niścīyatē | anyatra tvayaṁ vicāra ēva nāsti | kvacidvyabhicārasya cōttaramuktaṁtadbhūtādhikaraṇē | atha vā naivātrāpi vyabhicāraḥ | kutaḥ—

astyādāvapi kartraṁśē bhāvyē ’styēva hi bhāvanā |
anyatrāśēṣabhāvāttu na tathā sā prakāśatē ||

yadyapi karturaniṣpannatvādvyatiriktabhāvayitavyābhāvādastyādiṣu prayōjakavyāpārō nātīva lakṣyatē tathāpi pratyayasāmarthyādbhāvayatītyavagamyatē | kimityapēkṣitē cāniṣpannē kartaryanyatkiṁcidityakalpanādātmānamityēva saṁbadhyatē kēna, bhāvanēna, kathaṁ, avayavajananādiprakārēṇēti | trayō ’pi tatra bhāvanāṁśā bhavanēnaiva pūryantē vyāpārāntarāsaṁbhavāt | tatra kēcidavayavā bhāvanavyāpr̥tāḥ prayujyantē kēcitsiddhabhavanāḥ prayōjakāḥ | siddhabhavanāsiddhabhavanavarti ca sāmānyamubhayasaṁparkādbhāvanētyucyatē | ētēna jāyatē niṣpadyatē sidhyatītyādīni vyākhyātāni | astiḥ punarjanisamānārthādbhavatēruparitanīmavasthāmabhilapansattayātmabhavanaṁ bhavadbhāvayatītyēvamākhyātapratyayaṁ labhatē | tatrāpi tu kālakr̥tabhēdapūrvōttarasāmānyasattārūpēṇa pūrvavadēva prayōjyaprayōjakavyāpārakalpanā ’nusartavyā | satyāmapi tvēvamādiṣu bhāvanāyāṁ niṣpannacētanakartr̥viṣayatvādvidhipratiṣēdhayōrasaṁbhavaḥ | syādētat | dr̥ṣṭō vidhirapi ‘tasmātprāyaṇīyasyāhna r̥tvijā bhavitavyam’ ‘rathaṁtaraṁ bhavati’ ‘atrādhvaryuḥ syāt’ ‘ihōkthyāni syuḥ’ iti | satyaṁ dr̥śyatē na tviha pūrvēṇa tulyō bhavatyarthaḥ | siddhō hi puruṣaḥ karmasaṁbandhanimittamr̥tviktvaṁ bhavadanyairēva vākkāyamanōvyāpārairbhāvayēdityucyatē | tathā rathaṁtarādiṣu satyapi śrutyā bhavanavidhisaṁbandhē tatra saṁbhavādanumīyamānā bhāvanaiva vidhīyatē | yatra tvihāmukō bhavēditi prayōgastatra bhavatēstiṣṭhatyarthavācitvātsaṁbhavatyēva vyatiriktaṁ bhāvayitavyamityēvaṁ vijñāyatē | sthānēnānyatkiṁcidbhāvayēditi | tēna bhūtabhaviṣyadvartamānāpadēśamātrēṣvēvāpāramārthikaṁ bhavitr̥vyāpārasya bhāvanātvaṁ na vidhyādiṣu | bhūtādikatha
[p. 382]
nē ’pi yadā samastaṁ vyāpāraṁ dhāturēvōpādattē nāvayavakālādikr̥tabhēdāśrayaṇaṁ tadā vispaṣṭādvirōdhāddhātvarthamātraṁ kartr̥saṁkhyādayaścākhyātapadārthatvēnāvadhāryantē na bhāvanā | na ca bhāvanāvyabhicārēṇa dōṣa ityuktam | yattu kr̥dantēṣvapi dhātavō bhāvanāṁ na vyabhicarantīti | satyaṁ dhātvarthā na vyabhicaranti tairēva tu gamyamānatvādanabhidhēyatvamapi śakyaṁ vaktum | tathā hi—

dhātvarthakārakairēva guṇabhūtō ’vagamyatē |
bhāvanātmā kr̥dantēṣu tasmānnaivābhidhīyatē ||

yathaiva bhāvapradhānatvādākhyātē tatsaṁbandhādēva guṇabhūtakārakapratītisiddhērna kartr̥karmaṇōrabhidhānaṁ bhaviṣyatyēvaṁ kartādyabhidhānādēva tadanyathānupapattyā bhāvanāsiddhēranabhidhānaṁ, gamyamānāpēkṣayaiva ca karōtisāmānādhikaraṇyaṁ yathā pacatiśabdasya dēvadattaśabdēna, atathābhūtayaiva ca kārakasaṁbandhō ’pyupapatsyatē | atha vā bhāvanōpasarjanadhātvarthaniṣpattyarthatvātkārakāṇāṁ dhātvarthēnaiva saṁbandhasiddhiḥ | sa ēva hi tāni svasiddhyarthamapēkṣatē bhāvanā ’pi ca tathābhūtānyēva tāni gr̥hṇātītyaviruddhaḥ saṁbandhaḥ | kr̥tyānāṁ tu praiṣavācitvātsatyapi bhāvanānabhidhānē tāvatsvārthaparyavasānaṁ nāsti yāvadaṁśatrayaparipūrṇā bhāvanā na labdhā | kutaḥ—

svavyāpārē hi puruṣaḥ kartr̥tvēna niyujyatē |
praiṣaistasya ca vyāpārō bhāvanāṁ ’śatrayātmikā ||

na hi puruṣaḥ svavyāpāraṁ muktvā ’nyadanuṣṭhātuṁ śaktaḥ praiṣāścainamanuṣṭhāpayanti | tē yadi tadvyāpāraṁ kathaṁcinnōpādadyurna niyōktuṁ śaknuyurityēvamapi bhāvanākṣēpasiddhiḥ | yāvāṁśca brāhmaṇagataḥ kaścitpraiṣaḥ sa sarvaḥ prāptyabhāvādvidhirēva bhavatīti vinā ’pi smaraṇēna kr̥tyānāṁ vidhāyakatvam | ayamēva ca vidhipraiṣayōrviśēṣaḥ |

pravartanasmr̥tiḥ prāptē praiṣa ityabhidhīyatē |
aprāptapraiṣaṇaṁ sarvaṁ vidhitvaṁ pratipadyatē ||

tasmātpratyayārthō bhāvanētyupapannam | nanu ca yadi prayōjakavyāpārō bhāvanēṣyatē tataḥ pacāvadhiśrayaṇādīni, yajau ca mānasaḥ saṁkalpa ityādīnāṁ bhāvanātvaṁ ta ēva dhātvarthā iti dhātuvācyaiva bhāvanā syāt | naiṣa dōṣaḥ—

dhātvarthavyatirēkēṇa yadyapyēṣā na labhyatē |
tathāpi sarvasāmānyarūpēṇānyā ’vagamyatē ||

sarvatra hyadhiśrayaṇādau karōtītyapi sāmānyavyāpārāṁśaḥ pratīyatē pacatyādivācyā viklittyadhiśrayaṇādayaḥ karmasthāḥ kartr̥sthāśca | tatra yadaudāsīnyapracyutimātrēṇa parispanda
[p. 383]
rūpaṁ nirūpyatē sā bhāvanā | yē tu tadanurañjanasamarthāḥ kartr̥karmagatā viśēṣāstē tasyā ēva karaṇētikartavyatāṁśayōrniviśantē | ēvaṁ tarhi dhātvarthasāmānyaṁ bhāvanētyētadāpannam | satyaṁ sādhyatayā sāmānyaṁ na tu gōtvādirūpēṇa | katham—

anyadēva hi yāgādau sāmānyaṁ karaṇātmakam |
anyacca bhāvanā nāma sādhyatvēna vyavasthitam ||

bhāvanāyā hi svayamēva pratipuruṣaṁ sāmānyaviśēṣau bhavataḥ | tathā tatkaraṇabhūtē yāgādau samavētaṁ bhāvanākaraṇāṁśāpēkṣitaṁ dhātvarthasāmānyaṁ nāma yatkarmaśabdēnābhidhīyatē | viśēṣaṇabhāvācca yāgādayō bhāvanāviśēṣā ityucyantē na tadvyaktitvēna | śāstrapradēśē tu kriyākarmaśabdau kadā ciddhātvarthē prayujyētē kadācidbhāvanāyāṁ kadācittu pratyāsattyōbhayannāpi prayōgō na svarūpābhidhānēna | kutaḥ—

yādr̥śī bhāvanākhyātē dhātvarthaścāpi yādr̥śaḥ |
nāsau tēnaiva rūpēṇa kathyatē ’nyai padaiḥ kvacit ||

bhāvanāśabdō hi niṣpannātmikāṁ sattvarūpāpannāṁ liṅgasaṁkhyāyōginīmabhidhattē na cāsāvākhyātē tādr̥śyabhidhīyatē liṅgasaṁkhyārahitarūpēṇa gamyamānatvāt | ēvaṁ dhātvarthō ’pi vēditavyaḥ | tathā karōti bhāvayatītyētābhyāmapi śrutyā tāvadanyādr̥gēvārthaḥ pratīyatē kuñbhāvayatyarthakaraṇikā bhāvanā na caivaṁrūpā ’sau yajētētyādiṣvastītyaparyāyatvam | tatrānantarapratyayōtthāpitabhāvanāntarabuddhimavivakṣitvā ’rthasaṁvādaḥ kartavyaḥ | tēnādūraviprakarṣamātrēṇaiṣa prayōgō nārthasāmyēnētyavasthitamananyaśabdavācyatvaṁ bhāvanāyāḥ | sā tu pratītamātraiva prādhānyādapēkṣāntarānadhīnatvācca prathamaṁ tāvatsādhyāṁśamapēkṣatē bhāvayētkimiti | tatra yāvatī vidhyupētā bhāvanā tasyāṁ pūrvapratītamapi vidhitvaṁ tāvannāśrīyatē yāvadaṁśatrayapūrṇā bhāvanā ’nuṣṭhānayōgyā na bhavati | vidhitvaprakramācca prathamamēvaitajjñāyatē yādr̥śairaṁśaiḥ pūrṇēyaṁ vidhānamarhati tādr̥śaiḥ pūrayitavyēti | na ca buddhipūrvakārī puruṣaḥ puruṣārtharahitaṁ vyāpāraṁ vacanaśatēnāpyuktō ’nutiṣṭhati | na ca puruṣārthaḥ sādhyavyatiriktāṁśapātitvēna kaiścitprārthyatē tatō ’bhyarhitatarasyānyasya sādhyasyāvidyamānatvāt | tatra yadyasyāṁ bhāvanāyāmapuruṣārthaḥ sādhyaḥ syāttataḥ puruṣēṣvapravartamānēṣu pratyayasya prayōjakaśaktirbādhyēta | tēna yadyapi samānapadōpādānapratyāsattērdhātvarthaḥ sādhyāṁśapūraṇāyōpaplavatē tathā ’pyayōgyatvānnirākriyatē, na hi pratyāsattirēvaikā saṁbandhakāraṇaṁ, yōgyatvādyapi | tathā ca vakṣyatiyasya yēnārthasaṁbandha iti | kiṁ ca—


[p. 384]
saṁbandhamātramuktaṁ ca śrutyā dhātvarthabhāvayōḥ |
tadēkāṁśanivēśē tu vyāpārō ’syā na vidyatē ||

saṁbandhamātraṁ kr̥tvā nivr̥ttavyāpārāyāṁ śrutāvanyatarāṁśanivēśō yōgyatvādāśrayitavyaḥ | tadyadi sādhyāṁśādēkapratyayōpāttēna pratyāsannatarēṇa vidhitvēna pracyāvyatē tartō ’śāntarēṇa nūnaṁ saṁpatsyata ityēvaṁ pratīkṣyatē | kiṁ ca—

sādhyāṁśē puruṣāṇāṁ ca pratyayō na niyōjakaḥ |
svayamēva hi jānanti kartavyaṁ puruṣāḥ sadā ||

yatra hi śāstrādhīnā puruṣapravr̥ttistatra tatsaṁnikarṣaviprakarṣāvapēkṣyētē, sādhyaṁ punaḥ svargapaśuputragrāmādi prāgēva śāstrātsarvē puruṣāḥ pratipadyantē | tataśca bhāvayētkimityapēkṣitamātrē vinaiva tāvacchāstrēṇaitāvadavagataṁ puruṣārthaḥ kaściditi | tatra viśēṣamātramanavagatatvādapēkṣyatē | tadapi ca na sādhyātmanā, kiṁ tarhi, ētadbhāvanāviṣayatvēna | tataśca dūrasthasyāpi svargādērēva kr̥tāspadasya saṁgatiḥ | dhātvarthasaṁbandhastvanapēkṣitaḥ kriyēta vidhyānarthakyācca bādhyētatarāṁ śrutiḥ | kiṁ ca—

bhavanē yasya kartr̥tvaṁ kathaṁcidavadhāritam |
svavākyē vā ’nyavākyē vā sa sādhyatvaṁ prapadyatē ||

na cātra dhātvarthādērbhavanakriyāsaṁbandhō ’vagataḥ svargādīnāṁ tu kāmaśabdōpabandhādbhavanasaṁbandhō vijñāyatē | kutaḥ—

svargō mē syāditītthaṁ hi svargādiḥ prārthyatē bhavan |
tēnāsau bhāvanāpēkṣaḥ prayōjyatvēna gamyatē ||

tatō ’vadhr̥tasvargādisādhyāṁśā bhāvanā kēna bhāvayēdityēvaṁ karaṇamapēkṣatē | tatra ca śāstrādhīnapravr̥ttitvāttatsaṁnikarṣādāvāśrīyamāṇē pramāṇāntarācca yōgyāyōgyatvayōrajñānādvidhyavirōdhāccātyantapratyāsattyupasthitadhātvarthātikramakāraṇābhāvātsarvaphalabhāvanānāṁ ca kēnaciddhātvarthaviśēṣēṇa vinā ’nupapattēryāgēnētyēvaṁ vijñāyatē | yadyapi ca yāgaḥ svayamēva tāvadaniṣpannastathāpi svasādhananiṣpāditaḥ sansādhayiṣyati sarvamēva ca kadācinniṣpannaṁ kadācidaniṣpannam | na ca prākchāstrapravr̥ttērniṣpattiḥ kvacidupayujyatē phalasiddhikālamātrōpayōgitvātkaraṇaniṣpattēḥ | pramāṇavaśācca trikālavarttināmapi sādhanatvāvirōdhaḥ | tasmādyāgādīnāṁ karaṇatvaṁ taccāpūrvadvārēṇēti tacchabdēbhyō ’pūrvapratītiḥ | ataścaivamapi sūtrārthaḥ saṁbhavati | yē bhāvārthāḥ—bhāvanāprayōjanāḥ, karmaśabdāḥ॔yajyādayaḥ tēbhyaḥ kriyā pratīyētēti | nanu cōktēna karmakaraṇasaṁbandhanyāyēna sakarmakadhātuyuktādēvākhyā
[p. 385]
tādbhāvanā ’vagatiḥ prāpnōti | tathā hi—

yēnēpsitatamairbhāvaiḥ kimityaṁśō ’varudhyatē |
tadyōgī tēna dhātvarthō na kaścitsyādakarmakaḥ ||

yadi vā sarvadhātūnāṁ sakarmakatvāpattiratha vā ’karmakēbhyō bhāvanayā na bhavitavyam | naiṣa dōṣaḥ | kutaḥ—

anyadēva hi dhātvarthaprāpyaṁ karma sakarmakē |
anyadēva ca sarvatra pratyayārthanibandhanam ||

ōdanaṁ pacati grāmaṁ gacchatīti dhātvarthāpavargalabhyamēkaṁ karma, aparaṁ punarbhāvanākarma | tatra kadāciddhātvarthakarmaiva bhāvanākarmatvamapi pratipadyatē pākēnaudanaṁ bhāvayatīti | kadā citpunaḥ svakarmaviśiṣṭadhātvarthayuktā bhāvanā karmāntarēṇa yujyatē grāmagamanēna svārthaṁ bhāvayēditi, ōdanapākēna cēti | taccaitaddhātvarthātparatastadavāpyamātratvēna gamyamānaṁ dhātvarthāntaratirōhitaṁ bhāvanākarmatayā sarvatrāvadhāryatē | tacca prāyēṇaivaṁ kāmaśabdēnaiva saṁbandhamāpadyatē | sukhakāma āsīta, svāsthyakāmaḥ śayītēti | satyapi āsiśētyōrakarmakatvē yaḥ pratyayēna karōtyarthō ’bhihitastatkarmatvēna ca svādīnyavadhāryantē | tēna karōtēḥ sarvadā sakarmakatvādakarmakākhyātānāmapi ca tatsāmānādhikaraṇyadarśanātkiṁ karōtyāstē, kiṁ karōti śēta iti siddhaivamādiṣvapi sakarmikā bhāvanā |

yajērapi tu yatkarma pūjyatvāddēvatēṣyatē |
tadujjhitvaiva putrādēḥ karmatvaṁ bhāvanāśritam ||

tasmātsakarmakākarmakayōraviśēṣādāsanēna bhāvayēdityapi prayōgasiddhiḥ | kastarhi sakarmakākarmakayōrbhēdaḥ | ucyatē—

sākṣādavyabhicārēṇa dhātvarthō yatra karmēbhāk |
sakarmakaḥ sa dhātuḥ syātpāramparyē tvakarmakaḥ ||

āsanaśayanādau hi na niyamēnānantaryēṇa vēdaṁ taditi vā karma nirūpyatē, tēnākarmakā abhidhīyantē | pacigamyādīnāṁ tu viklidyattatsaṁyujyamānasākṣātsaṁbandhikarmāvyabhicārātsakarmakatvaṁ, na tu bhāvanāviśēṣaṇē kaścidviśēṣaḥ | sēyaṁ bhāvanāṁ ’śadvayaparipūrṇā satī sarvakaraṇānāmupāyānanugr̥hītānāṁ karaṇatvānupapattēḥ kathaṁ bhāvayēditītikartavyatāmapēkṣatē | sā ca pratyakṣādīnāmanugrāhakadarśanaśaktyabhāvādatyantaśāstragamyēti yathāsaṁnikarṣaṁ tadasaṁbhavādvā yathākathaṁcidupasthāpyamānā śāstrānusārēṇa śrutyādyupadēśēna cōdanāsāmānyādyatidēśēna vā ’tyantādr̥ṣṭōpakāradvārēṇānyathānupapattyā kalpyatē | tataḥ paripūrṇatvādanuṣṭhātuṁ
[p. 386]
yōgyēti vidhīyatē | tadvidhānāccārthāpattyā yāgādividhānamityupapannaṁ bhāvārthasūtram |bhavanti kēcitkarmaśabdāyāgō yajanamijyētyudāhartavyē tatsāmānādhikaraṇyasiddhaśyēnaikatrikādyudāharaṇaṁ yāgādikaraṇatvacōdanōttarakālabhāvikarmaśabdatvēna pāratantryātsujñānam | svatantrāṇāṁ kathaṁcidapi bhāvārthatvāśaṅkāsaṁbhavāt | yāgādayō hi svātantryēṇāpi kadā cidanumānādbhāvārthāśaṅkāviṣayāḥ syuriti |kē cidbhāvārthā na karmaśabdāyathā bhāvayētkuryāditi cōdāharaṇaṁ bhūtyādayastu prayōjyavyāpāravacanatvānnaiva yathāvarṇitabhāvārthā ityanudāharaṇam | tatra yathākathaṁciṇṇijantavyutpattyā bhāvaśabda ēkō nīyēta nētarau | tāvapi tu prayōjyavyāpārāṁśēna kathaṁcidaubhāvārthāvityudāhr̥tau | atha vā dvitīyasūtrārthavyākhyānēna bhāvanāprayōjanatvamaṁśavācitvēnāstīti vinā ’pi sakalārthābhidhānādbhavanti bhāvārthāḥ | kathaṁ punaramī na karmaśabdā yadā dhātumātraṁ karmaśabdatvēnōktaṁ, nirviśēṣasya sāmānyasyānuṣṭhātumaśakyatvādakarmaśabdatvam | atō viśēṣavācināmēva dhātūnāṁ karmaśabdatvagrahaṇādacōdyamētat | yadi hi śyēnacitrādarśapaurṇamāsaśabdāḥ phalaiḥ saṁbadhyēraṁstatō yāgakaraṇatvābhāvāttatsāmānādhikaraṇyanimittanāmadhēyatvānupapattēḥ prasiddhyādibhirguṇavidhitvamēva syādataḥsthita ētasminnadhikaraṇēityāha | kasmātpunaridaṁ tatraiva na nītaṁ pramāṇalakṣaṇēnāsaṁbandhāt | atha nāmadhēyatvaṁ kasmādatra nānīyatē bhēdalakṣaṇēnāsaṁbandhāt | tasmādyathānyāsamēva sthitayōrarthātpaurvāparyasiddhiḥ |na caiṣāmarthinētiphalapadābhiprāyam |vivibhaktitvāditi | saṁbandhanimittākhyātavibhaktivigamādatha vā niṣpannārthābhidhāyisubvibhaktiviśēṣayōgō vivibhaktitvam | tasmānna dravyādiśabdānāṁ phalasaṁbandha iti | āha ca—


[p. 387]
sādhyasādhanasaṁbandhaḥ sarvadā bhāvanāśrayaḥ |
tēna tasya na siddhiḥ syādbhāvanāpratyayādr̥tē || 1 ||

na tāvatpratyayasyēṣṭamapūrvapratipādanam |
na ca dhātōḥ svatastatsyānnāmnō vā parataḥ samam ||

yadi hi bhāvanāvacanasyaivāpūrvapratipādakatvamiṣyatē dhātōrvā pratyayanirapēkṣasya tatō nāmapakṣō durbalaḥ syādiha tu yathaiva dhātōḥ pratyayasaṁbandhānugr̥hītasya bhāvanānurañjananimittaṁ karaṇavācitvaṁ bhavatyēvaṁ nāmapadasyāpītyaviśēṣaḥ || 2 ||

yaduktaṁ yadaikasmādapūrvaṁ tadētarattadarthaṁ bhaviṣyatīti tadgataṁ tāvadvastudharmēṇa viśēṣaṁ darśayati | katham—

bahvadr̥ṣṭaprasaṅgāddhi dharmō nēṣṭaḥ padē padē |
nāmnaḥ phalēna saṁbandhē parihārō na tasya ca ||

ēkasmādadr̥ṣṭē kalpitē yadītarad dr̥ṣṭārthatvēna tādarthyaṁ bhajatē tatō lāghavaṁ labhyatē | asya tu tādarthyasiddhayē tatō ’pi punaradr̥ṣṭaṁ kalpyata ēva tatō varaṁ phalēnaiva sarvāṇi saṁbaddhāni | na ca saṁbandhavairūpyaklēśāśrayaṇaṁ, nāmnaśca phalasaṁbandhē ’vaśyaṁ dhātvarthastadanugrahārthō ’bhyupagantavyaḥ | sa ca svayaṁ niṣpādyaḥ siddharūsya nāmārthasya na śaknōti dr̥ṣṭē
[p. 388]
nōpakartum | na hi nāmārthastamapēkṣatē śabdaprayōgavēlāyāmēva niṣpannatayā gamyamānatvādapēkṣaṇīyasya vā siddhatvēnāyōgyatvatprayujyatē ’sminniti cābhidhēya ēva prayōgaḥ | tadādhāraiva hi niṣpannarūpōpalabdhiranutpannatvē kriyārūpasya vaktavyē vināśitvapradarśanaṁ niṣpannasyāpi kṣaṇikatvēna punaḥ punarniṣpattyapēkṣōpapattēḥ | tēbhyaḥ parākāṅkṣā—anyākāṅkṣā, niṣpādyatvēna vā pradhānākāṅkṣāna vidyata ityadhyāhāraḥ | atha vā tēbhyaḥ parā—dūrē, ākāṅkṣētyarthaḥ | kutaḥ, bhūtatvādēvēti | svarūpakathanārthamupanyastaṁ niṣpannatvādēvēti | punarantē tadēva hētutvēnōddiṣṭaṁ sūtrakārēṇa || 3 ||

ākhyātavartī dhātvarthaḥ sādhyarūpaḥ pratīyatē |
tasminphalavatīṣṭē tu nāmnō dr̥ṣṭārthatēṣyatē ||

dhātvarthastāvatprakr̥tyaiva sādhyātmakō viśēṣatastvākhyātagatēna dhātunōcyamānaḥ | sa yadi phalasādhanatvēna cōdyatē tatō ’siddharūpatvāttasya sādhanākāṅkṣau yāṁ satyāṁ nāmapadaṁ guṇavidhitvēna nāmadhēyatvēna vōbhayathā ’pi dr̥ṣṭēnaiva tādarthyaṁ labhatē | nanu nāmadhēyapakṣē nāmapadamapi sādhyārthaṁ bhaviṣyatīti dhātutulyaṁ syāt | na | tasya phalasaṁbandhē guṇavidhitvēna siddhārthatvāt | api ca—


[p. 389]
sādhyātnakō ’pi dhātvarthō yadā nāmnā ’bhidhīyatē |
tadā dravyavadēvāsau niṣpannātmā pratīyatē ||

yadyapi vastusvarūpēṇa dhātvarthaḥ sādhyastathāpi nāmapadēnōcyamānō liṅgasaṁkhyāyōgitvātsiddharūpō ’bhidhīyatē | abhidhānakr̥tā cākāṅkṣōtpattirna vastukr̥tā | tasmādyuktā dhātōrēvākāṅkṣā na nāmna iti |kiṁcāśritatvātprayōgasyaiti | adhunā śabdapratyāsattikr̥tō viśēṣō ’bhidhīyatē | puruṣavyāpārātmikāyāṁ bhāvanāyāṁ dhātvarthōpaślēṣō ’pi puruṣēṇāśritastadatikramahētvabhāvācca na nāmapadagraṇam | tasmādasti viśēṣaḥ || 4 ||


iti bhāvārthādhikaraṇam || 1 ||

[p. 390]
siddhaṁ kr̥tvā ’pūrvaṁ tatpratipattyupāyaśabdaviśēṣavicāraḥ kr̥taḥ | tasya siddhatvamēvāprasiddhamatastadēva tāvatpratipādanīyamityata āha—

phalāya vihitaṁ karma kṣaṇikaṁ cirabhāvinē |
tatsiddhirnānyathētyēvamapūrvaṁ prati gamyatē ||

vēdavākyōpāttasvargayāgādisaṁbandhānyathānupapattyā cōdanayaivāpūrvamapi cōditaṁ bhaviṣyatīti pramāṇavat | tasmādastyapūrvamiti | atrāparē nipuṇaṁmanyāstannirākaraṇamāhuḥ—

pramāṇapañcakājñānādapūrvaṁ ṣaṣṭhagōcaraḥ |
tasmādanvarthanāmaitanna vastutvēna gamyatē ||

vastvavabōdhanārthāni pratyakṣādīni pañca pramāṇāni | tadyatra tāni na pravartantē tadabhāvēnābhāvātmanaivāvagamyatē | na cāpūrvē tāni pravartantē | tasmātsarvapramāṇāpūrvatvādanvarthanāmaivāsadrūpamapūrvaṁ pratipattavyam | tatra pratyakṣēṇa tāvannāvagamyatē, rūpādyanātmakatvēna cakṣurādibhirasaṁbandhāt | nāpyanumānēna, kēnacilliṅgēna sahādr̥ṣṭasaṁgatitvāt | na hi viśēṣataḥ sāmānyatō vā ’sya kēnacitsaṁbandhō ’nubhūtapūrvaḥ | sarvatraiva ca vastusattābōdhāyānumānamaparyāptamityuktaṁprāk |

padavākyē na caitasya vācakē śr̥ṇumaḥ kvacit |
śabdagamyatvamapyasya tēna naivōpapadyatē ||

āgamikatvamapyasya padēna vōcyamānasya syādvākyagamyasya vā | tatra padaṁ na tāvatkiṁcitsākṣādētasya vācakamasti | yattvapūrvamiti tadanvarthatvātsutarāmastitvaṁ bādhatē | na ca pramāṇāntarānavagatē ’rthē padaṁ pravartatē | na ca svātantryēṇa pramāṇamiti sthitam | tathā ca vākyasyāvācakatvādēvāprāmāṇyam | na ca kēcitpadārthāḥ śrūyantē yēṣāṁ bhēdaḥ saṁsargō vā ’pūrvaṁ bhavēt | yē ’pi śabdāntarādayaḥ śrutiliṅgādayaśca śabdaprakārāstē ’pi ca svabhāvasiddhē vastuni bhēdē viniyōgē vā kāraṇaṁ na sadbhāvē kasyacidityapūrvaṁ pratyapramāṇam | upadēśānavagatē cātidēśō ’pi na pravartatē | vidhipratiṣēdhaviṣayatvācca samastasya vēdasya na kvatidvastusvarūpapratipādanārthatvaṁ bhavatīti nāgamagamyamapūrvam | na cādr̥ṣṭapūrvasyādr̥ṣṭasadr̥śasya cōpamānaviṣayatvam | kāmaṁ vā ’nupalabhyamānaśaśaviṣāṇādisārūpyādabhāvātmakatvōpamānaprasaṅgaḥ | tasmādasadrūpēṇōpamēyam |


[p. 391]
arthāpattyā ’pi naivaitadastītyēvaṁ pratīyatē |
anyathā ’pyupapannatvātphalayāgādisaṁgatēḥ ||

dr̥ṣṭārthāpattistāvaddharmāstitvavadēvātrāpi nirākartavyā | svabhāvādinā ’pi īśvaradaridrādivaicitryōpapattēḥ | śrutārthāpattirapi kīdr̥śī bhavati yatra pratyakṣēṇaivānupapattirdr̥śyatē | na ca kalpyamānō ’rthaḥ kēna ciddhirudhyatē, tadyathā ‘sruvēṇāvadyati’ ityuktē na ca kathaṁcidapi māṁsapurōḍāśādīni tēnāvadātuṁ śakyanta iti | pratyakṣagamyatvāt | api ca tatrāpi prasaktērēvaṁ kalpyatē dravāṇāmiti | na caiṣā kalpanā kēna cidvirudhyatē śrutahānyaśrutaparikalpanābhāvāt | apūrvaṁ tu na kadācitphalasādhanatvēna saṁbhāvyatē | yatō ’nyakāraṇaniṣēdhē sati tadviṣayā pariśēṣasiddhiḥ syāt |

yadi tvanyanivr̥ttyaiva pariśēṣaḥ prakalpyatē |
śaśaśr̥ṅganimittatvaṁ phalānāṁ kiṁ na gamyatē ||

na hi kāraṇāntarapratiṣēdhamātrēṇāpūrvanimittatā gamyatē, śaśaviṣāṇādibhiranaikāntāt | api ca yadi tāvadapūrvaṁ yāgasya sādhyamiṣyatē tataḥ śrutaṁ svargaṁ parityajyāśrutaṁ parikalpitaṁ bhavēt | atha phalaṁ prati sādhanabhūtaṁ, tataḥ śrutayāgaparityāgātsaiva gatiḥ | na cākārāntarēṇatannirūpayituṁ śakyatē | tēnāgamaprāmāṇyādyāgādēva phalēna bhavitavyam | kathaṁ naṣṭaḥ sādhayatīti cēt | yadi śāstrādēvaṁ gamyatē kiṁ bhavatō virudhyatē | dhriyamāṇēna vā phalaṁ sādhanīyamityatra kiṁ pramāṇam | api cākāśādīni nityāvasthitāni kasmātphalaṁ na sādhayanti | yadi ca śrūyamāṇātirēkēṇāvasthāyitvasaṁbhavādapūrvēṇa phalaṁ sādhyata iti kalpyatē tatō varamākāśādērēva kalpitaṁ, tasya hi sthānasadbhāvāvapi tāvatprasiddhau kēvalaṁ phalanimittatvamāśrayaṇīyam | apūrvē tu sadbhāvaprabhr̥ti sarvaṁ niṣpramāṇakaṁ kalpanīyam | atha yāgasaṁbandhinā kēnacidavasthitēna phalaṁ dātavyamityabhiprāyaḥ | tathā satyapi—

yaṣṭurēvātmanō yāgaiḥ saṁgatasya sthitasya ca |
nimittatvaṁ varaṁ kḷptaṁ lāghavaṁ hi tathā sati ||

yadi yāgasya vināśitvādanyēna tatsaṁbandhinā phalaṁ sādhyamānaṁ yāgēna sādhitaṁ bhavati tatō lāghavādatikrāntayāgēnātmanaiva varaṁ sādhayitavyam |

yadvā karmavināśō ’yaṁ phalaṁ naḥ sādhayiṣyati |
bhaṅgiyāgavidhānāddhi tadayatnēna kalpyatē ||


[p. 392]
vināśini hi karmaṇi cōditē kiṁ dr̥śyatē, karma ca vinaṣṭaṁ śāstrapratyayācca kālāntarē phalaṁ bhaviṣyatīti niścīyatē | yaccayat, pratītyōpajāyatē tatra tasya nimittatvamityavadhāryatē | tasmādabhāvanimittamēva phalamastu | syādētat | na kvacidavastunaḥ sādhakatvaṁ dr̥ṣṭamiti | taducyatē | apūrvasya vā kva dr̥ṣṭaṁ yēnātrāśrīyatē tadavaśyakartavyē laukikanimittadharmātikramēkimapūrvanimittatvaṁ kalpyatāmutābhāvanimittatvamiti, kḷptābhāvanimittatvātilaṅghanēna kālpanikāpūrvanimittatvaparigrahō na yujyatē | kiṁ ca—

yadi caikāntatō brūyuḥ śabdāḥ kālāntarē phalam |
tatastēnaiva kalpyēta nimittaṁ vastu kiṁcana ||

kriyāphalasaṁbandhapratipattimātracaritārthāsu cōdanāsvanupāttē kālāntarē karmasvabhāvādānantaryē gamyamānē kuta ētatkālāntarabhāvi phalaṁ tatsiddhyarthaṁ cāpūrvaṁ kalpyata iti | tatraitatsyāt | kr̥tē karmaṇyanantaraṁ phalamanupalabhya kālāntaraphalōtpādadvāramapūrvakalpanamiti | tadayuktam | kutaḥ—

pūrvaṁ niścitya śāstrārthaṁ prayōgē hi pravartatē |
prayōgōttarakālaṁ tu na śāstrārthō ’vadhāryatē ||

‘nahyavidvānvihitō ’sti’ iti tāvadavaśyaṁ yāvacchāstragamyaṁ tatsarvaṁ prāganuṣṭhānādavagantavyam | na ca tatkālē karmaphalakālaviyōgajñānakāraṇamasti | yacca śāstrapravr̥tti vēlāyāṁ tadantargatatvēna nāvadhāritaṁ taduttarakālamēvāvadhāryata iti kuta ētat | api ca—

sarvakartr̥ṣvaśaktatvādvaiguṇyaṁ saṁpratīyatē |
tēna ca pratibaddhatvānnārthāpattirapūrvabhāk ||

dr̥śyata ēvānantaraphalānutpattikāraṇavaiguṇyamiti na kālāntaraphalasiddhyarthamapūrvaṁ kalpanīyam | anaikāntikī hi tadā ’rthāpattirvaiguṇyamēva varamananubhūtamapi kalpayēt | na ca janmāntaraphalōtpattyarthamapūrvakalpanā || kutaḥ—

sukhaduḥkhātmakatvēna samānēṣvēva janmasu |
kriyānantaramēvēha staḥ svarganarakāvapi ||


[p. 393]
na hi svarganarakau nāma niratiśayasukhaduḥkhasvabhāvau dēśaviśēṣātmakau vā yāvihaiva janmani nānubhūyēyātām | alaukikānāṁ jihāsōpāditsānupapattēḥ | yē tu laukikē prakr̥ṣṭē sukhaduḥkhē tē karmānantaramēva saṁbhāvyētē ityaviśēṣaḥ | kiṁ ca—

pratiṣēdhēṣu cāpūrvaṁ na śāstrārthēna janyatē |
tadatikramajanyaṁ tu na bhavēcchāstrapūrvakam ||

‘brāhmaṇō na hantavyaḥ’ iti hi nivr̥ttiḥ śāstrārthaḥ | na ca tayā kālāntarē kiṁ cijjanayitavyamiti nāpūrvakalpanāmapēkṣatē | hananasya tu narakapātaḥ phalaṁ, tadyadi tēnā pūrvaṁ janyēta tatō hananasyācōditatvāllaukikakriyājanyaṁ sadapūrvaṁ na vēdamūlaṁ syāt | kalpitamapi ca tanniṣkriyatvānnaiva dēśāntarē śarīrādiprāpaṇasamarthamityanarthakam | na cāsyāśrayaḥ saṁbhavati, kriyāśrayasya purōḍāśādērvinaṣṭatvāttadvyatiriktē cārambhānupapattēḥ | ēvamaṅgāpūrvāṇyapi nirākartavyāni | kiṁ ca—

aṅgāni yadi vā ’pūrvaṁ kurvantyārādavasthitam |
asaṁbandhātpradhānānāṁ na syāttēnōpakāryatā ||

na hi kalpitamapyaṅgāpūrvaṁ pradhānairasaṁbandhamānamupakartuṁ samarthaṁ, na cāmūrtē pradhānē tadapūrvē vā nipatituṁ samartham | yadapi na prōkṣaṇādinimittaṁ dravyasamavāyi tadapi tanmātrōpakṣīṇatvādanyatrāsaṁcarannaiva phalasādhanasyāpūrvasyōpakuryāt | atha tvaṅgāpūrvāṇyapi yajamānātmanyēvāvatiṣṭhēran, ēvaṁ sati puruṣārthatvāpattēḥ karmāṅgatvahāniḥ syāt | api ca yugapatprayōgavacanēna grahaṇādaṅgāpūrvairyugapadēvōpakartavyam | na ca parasparēṇāsaṁbaddhānāṁ yaugapadyaṁ saṁbhavati | na caiṣāṁ kaścitsaṁbandhē hēturasti | ētēna pradhānāpūrvāṇāṁ phalē yaugapadyaṁ pratyuktam |

tasmātkr̥tatvamātrēṇa pradhānaṁ puruṣē phalam |
aṅgāni ca pradhānēṣu janayantīti gamyatē ||

na cāpūrvasyōtpattirabhivyaktirvōpapadyatē | kutaḥ—

na tāvadyugapajjanyaṁ karmabhiḥ kramavartibhiḥ |
na cānavayavatvāttatkramaśō ’pi pratīyatē ||

ēvaṁ sāvannōtpadyatē | na cābhivyajyatē | katham |

indriyārthōbhayēṣāṁ naḥ saṁskārādvyaktiriṣyatē |
na ca yāgādibhiḥ kiṁcitsaṁskr̥taṁ saṁpratīyatē ||

sarvābhivyaktīnāṁ trayānyatamasaṁskāradvāratvātsaṁskārāntaramavaśyaṁ kalpanīyaṁ tataḥ punaḥ
[p. 394]
sa ēva klēśa ityapramāṇatā | yadi ca kriyānantaramapūrvamupalabhyēta tatō ’bhivyajyata iti brūyāma | yadi cāsya prāgastitvē pramāṇaṁ bhavēt | na tu tadubhayamapyastīti | sarvathā nāstyapūrvaṁ | na caitatsūtraṁ tatpratipādanē vispaṣṭamityavyākhyānamētat | atrōcyatē | yadidaṁ svamatiparikalpitaṁ vigrahavadivāpūrvaṁ bhavadbhirnirākriyatē na tēnāsmākaṁ kiṁcidvirudhyatē | yatō naitattādr̥śaṁ kasyacidiṣṭaṁ, kiṁ tarhi—

karmabhyaḥ prāgayōgyasya karmaṇaḥ puruṣasya vā |
yōgyatā śāstragamyā yā parā sā ’pūrvamiṣyatē ||

pradhānakarmaṇāmaṅgakarmaṇāṁ vā prākkaraṇātsvargādiprāptyayōgyāḥ puruṣāḥ kratavaśca svargakāryāyōgyāḥ | tāmubhayīmapyayōgyatāṁ vyudasya pradhānairaṅgaiśca yōgyatōpajanyata ityavaśyaṁ sarvēṇābhyupagantavyam | asatyāṁ tasyāmakr̥tasamatvaprasaṅgāt | saiva ca puruṣagatā kratugatā vā yōgyatā śāstrē ’sminnapūrvamityapadiśyatē | yattu pratyakṣādigamyatvamasya nāstīti satyaṁ, śrutārthāpattivyatiriktairna gamyatē sa tvadōṣaḥ | kiṁ kāraṇam—

śrutārthāpattirēvaikā pramāṇaṁ tasya vēṣyatē |
śabdaikadēśabhāvācca svārthēṣvāgama ēva naḥ ||

yēna vākyēna yāgātsvargō bhavati prayājādibhiśca pradhānōpakārō bhavatītyētaccōdyatē tēnāvaśyaṁ vinaṣṭānāmavinaṣṭānāmapi caiṣāṁ kā ’pi svakāryōtpādanaśaktirastītyabhyupagantavyaṁ sarvabhāvānāmaśaktānāṁ kāryārambhābhāvāt | niyōgataścātrātītānāmēvaṁ śaktirēṣṭavyā | kutaḥ—

kṣaṇikatvēna sarvatra naikasyāpi hi karmaṇaḥ |
kathaṁ cidyugapadvr̥ttiḥ phalē kimuta bhūyasām ||

yadēva hi karma gr̥hītaṁ tadēva hi kṣaṇikasūkṣmāvayavatvātphalaṁ prati yugapadbhavitumasamarthaṁ kimuta yānyanēkātmakāni darśapūrṇamāsaprabhr̥tīni | yadā hi pūrṇamāsō bhavati na tadā darśō yadā darśastadā pūrṇamāsaściravinaṣṭastathaikasminnēva samudāyē yadāgnēyastadā ’gnīṣōmīyōpāṁśuyājau na staḥ, yadā tayōrēkastadētarau na vidyētē iti yaugapadyāsaṁbhavaḥ | tadyadā darśapūrṇamāsastadavayavō vā kāṁcitpuruṣē śaktimanādhāyaiva vinaśyēttataḥ prāgavasthātulyatvāduttarakarmaṇāṁ pūrvaiḥ saha rūpataḥ śaktitō vā sāhityābhāvānna kēvalakaraṇōtkaścidviśēṣa iti sahitasādhyatvēna śrutaṁ phalaṁ sāhityāsaṁpattyā nōpapadyēta | na hi kēvalō darśastatsādhanatvēna śrūyatē tadantyaṁ vā karma | niyōgataśca karmānantaraphalōtpattivādinā ’pi sarvakarmāntē sā ’bhyupagantavyā | tataśca yasyaivānantaryaṁ tadēvaikaṁ sādhanaṁ prāpnōti nētarāṇi ciravinaṣṭatvāt | atha tu sarvēṣāmapūrvākhyāḥ śaktayastiṣṭhanti tataḥ svarūpāṇāmatantratvāttēṣvasatsvapi śaktigatamēva yaugapadyaṁ vyavahārāṅgatvādauvyāpariṣyatē | tathā cāha—


[p. 395]
śaktibhiḥ sarvabhāvānāṁ vyavahārānupātitā |
tēnānyadēśakālē ’pi rūpē tābhiḥ sa sidhyati ||

laukikaṁ cāpi yatkarma phalē kālāntarōdgatau |
tatrāpi śaktirēvāstē na tvapūrvamihēṣyatē ||

yānyapi ca laukikāni kr̥ṣighr̥tapānādhyayanaprabhr̥tīni karmāṇi kālāntaraphalatvēnēṣyantē tēṣāmapi svarūpāvasthānāsaṁbhavātsaṁskārairēva tiṣṭhadbhirvyavahārasiddhiḥ | tē tvavaidika tvātsaṁskārā nāpūrvaśabdābhidhēyatvēna prasiddhāḥ | tēna prāgēvānuṣṭhānācchāstraśravaṇavēlāyāmēva kṣaṇikānēkāṅgapradhānaprayōgasādhyaṁ phalaṁ viditvā śāstrapratyayādēṣā buddhirbhavati nūnaṁ kēnāpyātmanā samastānyaṅgapradhānāni phalakālaṁ yāvattiṣṭhantīti | pratyakṣaṁ ca svarūpabhaṅgadarśanānna śaktivyatiriktātmāvasthānōpapattiḥ | yattu śrutahānyaśrutakalpanāprasaṅga iti | tanna—

yāgādēva phalaṁ taddhi śaktidvārēṇa sidhyati |
sūkṣmaśaktyātmakaṁ vā tatphalamēvōpajāyatē ||

yadi hyasaṁbandhinā kēnacitphalaṁ sādhyēta tatō dōṣaḥ syāt | yāgāhitayā tu śaktyā sādhyamānaṁ yāgēnaiva sādhitaṁ bhavati | sarvasādhanānāmiṣṭaphalapravr̥ttāvāntarālikavyāpārāvaśyaṁbhāvitvāt | atha vā sarvamēva kāryaṁ dadhyādi kṣīrādērutpadyamānaṁ na sahasaiva sthūlēnaivātmanōtpadyatē | kiṁ tarhi, sūkṣmāṇi tāvadrūpāntarāṇyanubhavati | ēvaṁ svargādayō ’pyaṅkurādisthānīyāṁ tāvadapūrvāvasthāṁ pratipadyantē tayā cōtpadyamānayā ta ēvōtpannā bhavantīti | ētāvānēvacātra vartamānaḥkālō yadacyutiḥ karmasaṁkalpātprabhr̥tyāsarvāntyaphalāvayavōpabhōgāt | āha ca—

kāṣṭhaiḥ paktavyamityuktē nirdiṣṭā jvalanakriyā |
aṅkurē jāyamānē ca vr̥kṣō ’ṣyutpanna iṣyatē ||

yattu saṁbhāvanāpadamapūrvaṁ nārūḍhamiti | tadayuktam | kutaḥ॔

vināśitvēna vijñātaṁ sādhanaṁ lōkavēdayōḥ |
asaṁbhāvitasāmarthyasthāyitvaṁ cōdyatē katham ||

nūnaṁ vinaṣṭasyāpyētasya sāmarthyaṁ phalanirvr̥ttikālāvadhiṁ yāvadāsta iti hi yāvannāvadhāryatē tāvadvināśinī kriyā cōdayitumēvāśakyā | tasmātsaṁbhāvanā ’vadhāraṇā ca
[p. 396]
prathamamēva siddhēti |

na vā ’tikrāntayāgēbhyaḥ puruṣēbhyaḥ phalōdgatiḥ |
atikrāntānatikrāntaviśēṣastava nāsti hi ||

yadi hyanāhitasaṁskārā ēva yāgā naśyēyustataḥ prāgavasthātulyatvādatikrāntānatikrāntayāgayōḥ kō viśēṣaḥ syāt | ātmatvaṁ tāvadaviśiṣṭamubhayōḥ | yāgatvamapi hi vinaṣṭākr̥tayāgayōstulyam | na ca kriyārahitasyāvasthāntaragatasya vā kartr̥tvamavatiṣṭhatē | kartr̥śaktistiṣṭhatīti cēt | na | tasyāḥ prāgapi yāgakaraṇādvidyamānatvēnākaraṇatvāt | api ca yadi puruṣaḥ phalasādhanaṁ sarvakarmaṇāṁ śubhāśubhānāmaviśiṣṭa ityēkarūpaphalaprasaṅgaḥ | tathaikēna yāgēna bahubhiśca tadatikramalakṣaṇalakṣitatvāviśēṣādbahuyājinaḥ phalaviśēṣō na syāt | ētēnaiva bahuprayōgānuṣṭhāyinaḥ pratyuktāḥ | kartranabhidhāyiti vākhyātē kathamayamarthō vijñāyatē | yasya tvapūrvāṇi kriyantē tasya pratikarma pratiprayōgaṁ ca tadbhēdādupapannē phalanānātvavaicitryē | kiṁ ca |

aṅgamadhyē ’pi kartaiva bhavēccēdupakārakaḥ |
prasaṅgasiddhēraṅgānāmaprāptirvikr̥tau bhavēt ||

prayājādīnāmapi kṣaṇikatvātsvarūpasaṁnidhyabhāvē bhavatpakṣē kartraiva pradhānōpakāraḥ kartavya iti sō ’pi cāpūrvābhāvātkartrātmana ēvōpakārakastatra yēna prakr̥tau prayājādayaḥ kr̥tāstasya vikr̥tiṣu tadgatōpakārasadbhāvādvinā ’pi tantramadhyavidhānēna tatphalāvāptēḥ prasaṅgalakṣaṇamastīti na punaraṅgānyanuṣṭhātavyāni | tatra ‘prayājē prayājē kr̥ṣṇalaṁ juhōti’ ityādīni nōpapadyēran | nanvatyantakālabhēdānnaitatprasajyatē | vakṣyatyasyōttaram‘arthasyāvikr̥tatvāta’ iti | yadēva hi pratyāsannāni prati kartrātmakaṁ tadupakārarūpamiṣyatē tadēva dūrasthāyāmapi vikr̥tāvityaviśēṣaḥ | ētē karmavināśapakṣē ’pi dōṣāḥ prasaktavyāḥ | yasyāpi ca karmavināśādēva phalaṁ bhaviṣyatītyabhiprāyastasyāpi śubhāśubhaikānēkakarmatatprayōgavināśānāṁ prāgabhāvapradhvaṁsābhāvānāṁ vā ’vastutvēnāviśēṣātphalabhēdavaicitryānupapattiḥ | tathā hi—

ēkō rōgō hr̥tō yasya yasya vā ’pahr̥tā daśa |
arōgitvē tayōrbhēdō na kaścidapi dr̥śyatē ||

yadi tu pratikarma vināśānāṁ vaicitryamiṣyatē tathā sati vastutvāpattērvastvantarābhāvāccāpūrvavastvēva vināśaśabdēnābhidhīyēta |

na ca karmavināśēbhyaḥ svargādi śrūyatē phalam |
viparyayācca naitēbhyō jātaṁ yāgasya tadbhavēt ||


[p. 397]
‘yajēta svargakāma’ iti hi śrūyatē na yāgābhāvaṁ pratipadyētēti | tatra bhāvāṁśasādhyasādhanasaṁbandhaniṣṭhē vākyē yastatrābhāvāṁśasādhyasādhanasaṁbandhaṁ kalpayati tēna vēdastavidapramāṇīkr̥taḥ | kutaḥ | karmavināśaprabhavaṁ hi sadētanna kathaṁcitkarmasambandhīti śakyaṁ vaditum | atyantaviparītatvāt | na hyagnyātapaprabhavō dāhaḥ śaityasaṁbandhītyucyatē | atha vā yathaiva yāgācchrutaṁ tadabhāvātkalpyatē tathaiva svargē śrutē tadabhāvaḥ phalamityapi kalpyēta | apūrvapakṣē ’pi tulyamiti cēt | na | tasya karmaphalaśaktyātmakatvēnātyantābhēdāt | uktaṁ hyētatpurastāt | apūrvēṇa kriyamāṇaṁ yāgēnaiva kriyatē, apūrvē vā kr̥tē phalamēva kr̥taṁ bhavatīti | na ca lōkē ’pi kaścidabhāvaḥ kāraṇatvēna dr̥ṣṭaḥ | yadi tu kvacidudāhriyēta, śakyaṁ tatra bhāvāntaraṁ darśayituṁ na tvatrāpūrvādr̥tē tādr̥kkiṁcidasti | yattvapūrvasyāpi naiva kāraṇatvaṁ dr̥ṣṭamiti tadayuktam | sarvatra śaktisāmānyōpalambhāttadviśēṣamātratvāccāpūrvasya | yattu śāstrēṇa kālāntaraphalaṁ nāśritaṁ prayōgōttarakālakalpanā ca śāstrē ’ntarbhavati | tasmādānantaryamēva cōditamiti | tatra yathāśrutakṣaṇikānēkakarmānantaryaṁ na saṁbhavatītyuktaṁ prāk | svarganarakau ca niratiśayasukhaduḥkhātmakatvāddēśāntarajanmāntarānubhavanīyau na karmānantaraṁ saṁbhavata iti ṣaṣṭhādyē vakṣyāmaḥ |

aihikaṁ cāpi putrādi kramajanmasvabhāvakam |
na karmānantaraṁ kaścitphalaṁ labdhuṁ vyavasyati ||

na ca grāmādisaṁprāptiḥ kēvalā phalamiṣyatē |
upayōgaścirēṇaiṣāṁ na nimittādvinā bhavēt ||

cirakālōpabhōgaphalātmakatvādgrāmādīnāṁ kriyānantaraṁ tādātmyāsaṁbhavē sati yatraivāntarālē nimittaṁ kṣīṇaṁ tatraivāpahāraḥ prasajyētētyavaśyaṁ samastōpabhōgaṁ yāvadavasthitēna kēna cidbhavitavyam | tataśca prāgēva prayōgāditthamavadhāraṇātkartr̥vaiguṇyāśaṅkyā ’rthāpattēranaikāntikatvamityayuktamētat | yattu pratiṣēdhēṣu na śāstragabhyamapūrvamityucyatē |

vidhēyēbhyō yathā ’pūrvaṁ vidhiśāstrēṣu gamyatē |
tathaiva pratiṣēdhyēbhyaḥ pratiṣēdhaistaducyatē ||

yathā hi laukikānāmēva dravyādīnāṁ phalavidhyuttarakālaṁ vaidikatvādvēdagamyā ’pūrvasiddhiḥ, ēvaṁ brahmahatyādīnāmanavagatanarakaphalānāṁ pratiṣēdhōttarakālabhāvinā vaidikatvēnaiva narakaprāptisamarthā ’pūrvakalpanōpapattiḥ | satyapi cāsya calanādikriyārahitatvē kartr̥saṁbandhamātrēṇa taddēśāntaraprāpaṇādikriyāsaṁbandhābhyupagamānniṣkriyatā ’nupālambhaḥ |

ātmaiva cāśrayastasya kriyā ’pyatraiva ca sthitā |
ātmavādē sthitaṁhyētatkartr̥tvaṁ sarvakarmasu ||


[p. 398]
dvyavadānaprakṣēpādīnāṁ hi sarvēṣāṁ saṁkalpādidvārēṇātmaiva kartētyavadhāritam | ataśca tē pralīyamānāstatra svargādyupabhōgaśaktimādhāya pralīyanta ityavirōdhaḥ | kathaṁ vinaṣṭasya karmaṇaḥ śaktistiṣṭhatīti cēt | atrābhidhīyatē—

yadi svasamavētaiva śaktiriṣyēta karmaṇām |
tadvināśē tatō na syātkartr̥sthā tu na naśyati ||

kathamanyaśaktiranyatra samavaitīti cēt | na | kriyātmanōratyantabhēdābhāvāt | api ca—

śaktiḥ kāryānumēyatvādyadgataivōpayujyatē |
tadgataivābhyupētavyā svāśrayā ’nyāśrayā ’pi vā ||

yadā karmavināśāttadgatā śaktirapi niṣprayōjanā bhavati, avaśyaṁ cāsau kalpayitavyā, tadā ’syāḥ svarūpavadēvāśrayaviśēṣō ’pi kāryakṣama ēva pramātavyaḥ | tathā ’ṅgāpūrvāṇā mapyātmāśritānāmēvaikārthasamavāyēna pradhānaiḥ saṁbaddhānāmapyupakurvatāmāśrayaśēṣatvābhāvādārādupakārakatvaprasiddhiḥ | yattu puruṣārthatvaṁ prasajyata iti | naiṣa dōṣaḥ—

tādarthyēna hi śēṣatvaṁ nāśrayāśrayibhāvataḥ |
rājarthaupayikaṁ nityamuṣṭrō vahati kuṅkumam ||

na cāmūrttānāmāśrayāśrayibhāvēna na bhavitavyam | ātmasukhādivattadupapattēḥ | yattu vrīhyādisamavāyiprōkṣaṇādinimittaṁ taṇḍulādidravyāvasthāsaṁcaraṇaparamparayā dauvyavadānaṁ yāvadgataṁ tatrāpi pradhānasyāpi kēna cidaṁśēna samavāyāttadīyāpūrvaniṣpattāvēva vyāpr̥tya nivartatē | tēnaiva caiṣāṁ nārādupakārakavadaśēṣapradhānārthatvamabhyupagamyatē | yathaiva caikārthasamavāyādaṅgapradhānāpūrvāṇāṁ saṁbandha ēvamaṅgāpūrvāṇāmanyōnyaṁ pradhānāpūrvāṇāṁ ca vaktavyaḥ | tataśca yugapatkāryārambhasiddhiḥ | kathaṁ punaḥ kramōtpattīnāṁ pradhānāpūrvāṇāṁ kramavarttibhirēvāṅgāpūrvaiḥ prāgūrdhvaṁ cōtpadyamānairyugapadupakartuṁ śakyam | kēcittāvadāhuḥ | aṅgamadhyavartiṣu pradhānēṣu pūrvāṅgāpurvairniṣpannairāgāmibhiśca prakramavaśātpracalitāvasthairēkaikaṁ pradhānaṁ svāpūrvaṁ sādhayati | ātithyābarhirvacca sādhāraṇyānnaikapradhānāpūrvaniṣpattau tānyapavr̥jyantē | kathaṁ punaranāgatānāmupakārakatvaṁ bhavati | ēkāntāvadhāraṇādaubhōjanapratyāsattau sthālīparimārjananiṣpattivaditi draṣṭavyam | nanu ca yadyanāgatāvasthēṣvētēṣu pradhānāpūrvāṇi niṣpadyantē tatō naivōttarāṅgāṇi kartavyāni | kathaṁ na kartavyāni, yadā tatkariṣyamāṇatāsaṁbhāvanayā tāni niṣpannānyapi tadakaraṇānnāpavr̥jyantē | anyē punarāhuḥ | ēkaikamaṅgamitarētaranirapēkṣamātmīyamātmīyaṁ tāvadapūrvaṁ karōti, tathā pradhānamapyāgnēyādi yathāśrutasamastāṅgāpūrvālābhāttannirapēkṣaṁ tadā ’nutpannapradhānāntaranirapēkṣaṁ ca prathamakr̥tasāmavāyikāṅgāpūrvamātrānugr̥hītaṁ svāpūrvamēva tāvatsādhayati | ēvaṁ yadā darśāpūrvāṇi tadaṅgāpūrvāṇyapi samastāni niṣpannāni tadā tadīyabrāhmaṇatarpaṇānantaramaparyāyavidhānādyugapatprayōgavacanōpasaṁhāraka
[p. 399]
lpitamaṅgāni pradhānāni ca prati, tantrabhūtaṁ samastānyaṅgāpūrvāṇyapūrvātmakamēkaṁ yugapanniravayaṁ pradhānōpakāraṁ kr̥tvā nivartantē | tataśca tadvaśēna pradhānāpūrvāṇyapyēkaphalōtpattiśaktibhūtaṁ saṁhatya sarvāṇyēkamapūrvāntaraṁ janayitvā ’pavr̥jyantē | tattvāphalalābhādajaraṁ tiṣṭhati | yadi punaḥ pratibandhakarahitaṁ tadānīṁ phalamēvōtpadyatē tatō ’pi kiṁ kalpanīyamēvāpūrvam | bāḍham | na hi tasmādr̥tē samastaphalōpabhōgasiddhirityuktam | atha kasmātprātyātmikānyēvāṅgāpūrvāṇi pradhānōpakārakatvaṁ bhinnāni ca pradhānāpūrvāṇi phalabījatvaṁ na pratipadyantē | satyaṁ, na hi kaścidatra dōṣaḥ | kiṁ tu—

arthāpattērihāpūrvaṁ pūrvamēkaṁ pratīyatē |
tatastatsiddhayē bhūyaḥ syādapūrvāntarapramā ||

pradhānānāṁ phalaṁ pratyaṅgānāṁ ca pradhānāni prati yugapadupādānādapēkṣāvaśēnaikāpūrvakalpanayā ca tatsaṁbandhōpapattērnētarakalpanāpramāṇamastītyēkamēva tāvadavadhāryatē | tataḥ punaḥ kramavartibhiḥ karmabhistadaśakyaṁ yugapatkartumiti tatsiddhyarthaṁ prātyātmikāpūrvāntarakalpanā bhavati | sarvatra ca—

pramāṇavantyadr̥ṣṭāni kalpyantē subahūnyapi |
adr̥ṣṭaśatabhāgō ’pi na kalpyō hyapramāṇakaḥ ||

kēcittvatra cōdayanti | yadi paurṇamāsyāṁ kr̥tānyaṅgāpūrvāṇyamāvāsyāṁ yāvattiṣṭhēyustatastairēva kr̥tārthatvānnaivāṅgāni punaḥ prasajyēran | ēvaṁ ca sati‘trayōdaśāmāvāsyāyāma’ ityāhutisaṁkhyā bādhyēta | anyē tu pariharanti | sāṅgayōḥpaurṇamāsyamāvāsyayōḥ kālāntarasaṁbandhātsarvairaṅgairdviḥ prayuktaiḥ samudāyadvayasyōpakartavyamityavadhāraṇātpunaḥ prayōgaḥ sētsyatīti | atha vā, ēvaṁ vaktavyaṁ sāṅgā paurṇamāsyamāvāsyā ’sahitā svārthaṁ karōtīti karaṇavibhaktiśrutēravagamātpūrvōktēnaiva nyāyēna pradhānāpūrvatrayaṁ svāṅagāpūrvānugr̥hītamēkamapūrvaṁ kr̥tvā ’pavr̥jyatē | tatpunarēvaṁ niṣpannēnaivāmāvāsyāpūrvēṇa sahāparamapūrvamārabhēta | tataśca nivr̥ttēṣvaṅgāpūrvēṣvamāvāsyāyāṁ kriyamāṇānyaṅgāni na nirākariṣyanta ityadōṣaḥ | ētayaiva ca diśōtpattivirōdhaḥ parihartavyaḥ | āha ca—

āvr̥ttibhiryathā ’dhyāyē saṁskārō bhavati kramāt |
vākyāvayavarūpēṇa tathā ’pūrvaṁ bhaviṣyati ||


[p. 400]
na cāmūrtasyāvaśyamavayavairna bhavitavyam | anayaiva hyarthāpattyā śakyatē vaktuṁ sūkṣmāvayavarūpēṇa tatpratīyata iti | yadā ’pyatyantāsatāmanutpattēḥ prāgavadhr̥tāstitvamabhivyajyatē tadā ’pi pratipuruṣaṁ karmabhiḥ svīkaraṇātphalābhimukhakaraṇaṁ śabdādivilakṣaṇā ’syābhivyaktirbhaviṣyati | tathā hi—

naikarūpaiva bhāvānāmabhivyaktiḥ pratīyatē |
ātmasthōnmīlanaṁ tēna vyaktirasya bhaviṣyati ||

sarvāvāptisamarthō vā prakr̥tyātmā sadēṣyatē |
kaścittu pratibandhō ’sya karmabhiḥ sō ’panīyatē |

tasmādastyapūrvam | sūtrasyāpi ca na prakr̥taupayikamanyamarthaṁ paśyāmaḥ | tēnārambhacōdanaivāpūrvasyāpi cōdanētyayamēvārthaḥ |yadi punaḥ phalavacanasāmarthyāttadēvana vinaṣṭamiti, apūrvakalpanāniṣpramāṇakatvaṁ manvānō varamētadityāha | na hi karmaṇāṁ rūpamupalabhāmaha ityayuktaṁ,‘rūpaśabdāvibhāgācca’ ityatra pratyakṣōpalabdhyabhidhānāt | yāgaprastāvē ca sati tasyācalanātmakatvāt,yadāśrayaṁ dēśāntaraṁ prāpayatītyasaṁbaddham | atrōcyatē—

kālāntarakṣamaṁ rūpaṁ karmaṇō nōpalabhyatē |
bhaṅigarūpōpalabdhistu na phalāyōpayujyatē ||

yadyapi karmasvarūpamupalabhyatē tathāpi kālāntarāvasthānābhāvānna tadupayujyata iti nōpalabhāmaha ityucyatē |

yāgē ’pi prastutē cātra calanaṁ yadudāhr̥tam |
tatprakṣēpāṁśarūpēṇa yāgē ’pyastīti niścayāt ||

na hi saṁkalpamātrēṇa phalaniṣpattiḥ | samastātsamastētikartavyatākācca karmaṇaḥ phalaśravaṇāttatra dauvyavadānaprakṣēpādīnāṁ grahaṇāsādanādīnāṁ ca saṁyōgavibhāgaphalatvātsthāyitvē tadāśrayēṇāvaśyaṁ bhavitavyam | na cāsāvasti | na cābhivyaktaṁ rūpamupalabhyatē | saṁkalpādīnāmapi saṁkalpāntarāditirōdhānānnātra svarūpāvasthānōpapattiḥ | avasthānaṁ cātmasamavētasya vā syātpradēyadravyasamavētasya vā | na tāvadātmani calanaṁ samavaiti, sarvavyāpinaḥ saṁyujyamānaviyujyamānadēśāsaṁbhavē calitumasāmarthyāt | kathaṁ sarvavyāpitvamasyēti cētsarvatrōpalabhyamāna
[p. 401]
kāryatvāt | ahaṁpratyayēna hi caitanyasvabhāvasyātmanō ’stitvamātramavagamyatē na tu dēśataḥ kālatō vā viśēṣyatē | tataśca—

anavacchinnasadbhāvaṁ vastu yaddēśakālataḥ |
tannityaṁ vibhu cēcchantītyātmanō vibhutēṣyatē ||

sarvatra kāryōpalambhaiti॔ahaṁpratyayamēvāviśēṣitaṁ vadati | sukhaduḥkhādyupalabdhirvā | na hi kva cidgataistē nōpalabhyantē | na caitē śarīradharmā iti sthitamātmavādē | tatra yadyasarvagata ātmā bhavēttatō yadēva tadvatā dēśēna śarīraṁ yujyatē tadaiva sukhādyupalabdhiḥ syānnānyatra | śarīramātrāntargatātmavādī tvāha—nanu tadēva dēśāntarādāgamanasyaliṅgam | ataśca viruddhahētutvamasyēti | kutaḥ—

yugapadyadi sarvatra kāryamātmagataṁ bhavēt |
tataḥ sarvagatatvaṁ syātparyāyē tu śarīravat ||

yadi hi śarīrādbahirapi kiṁcidātmakāryamupalabhēmahi śarīrāntarē sukhaduḥkhādīnvā tataḥ sarvagatatvamadhyavasyēma | yatastu svaśarīrāntarvartyēva kāryaṁ yatra yatra ca tadgatistatra tatra paryāyēṇōpalabhyatē taccharīrakāryavadēva tatsahitagatasyōpapatsyatē | anyathā hi śarīramapi sarvagataṁ syāt | tasmāccharīravadēvāsya tatra tatra gamanāpattēḥ sutarāṁ sakriyatvaprasaṅgaḥ | saṁdēhō vā ’stu sādhāraṇānaikāntikatvāt | āha ca—

ātmā śarīrasaṁmiśrastēnaiva saha saṁgamāt |
tatra tatra sukhādīni kāryāṇi pratipadyatē ||

tatrōttaraṁna hyasatyāgamanē kiṁcidviruddhamiti | yēṣāṁ tuna tu tadēvētipāṭhaḥ tēṣāṁ siddhāntavādyēva paryāyēṇa sarvatrātmakāryōpalambhanamāgamanaliṅgatvē ’pyaviśiṣṭamāśaṅkyōttaraṁ vadatīti granthayōjanā | kathaṁ punaridamuttaraṁna hyasatyāgamana iti | tathā hi—

naivāvirōdhamātrēṇa svapakṣaḥ sidhyati kvacit |
parasyāpyavirōdhitvamaviśiṣṭaṁ hi dr̥śyatē ||

parēṇāpi hi śakyaṁ vadituṁ na hi sati gamanē kiṁcidviruddhamiti | atrābhidhīyatē |

ubhayatrāvirōdhitvaṁ prāptaṁ na hyasatīti yat |
punarbravīti tannūnaṁ virōdhyāgamanaṁ matam ||

parisaṁkhyārūpēṇāsatyēvagamanē na kiṁcidviruddhaṁ sati tu bahu viruddhamityāha | tadupavarṇyatē—


[p. 402]
svatastāvadamūrttatvānna bhūtairmiśratātmanaḥ |
tataśca tairasaṁśliṣṭō na nētuṁ śakyatē kvacit ||

yadā mūrtānāmapi sūkṣmāṇāṁ candrādityaprakāśādīnāṁ na mr̥tpiṇḍādibhiḥ saha miśratvamupapadyatē, tannayanēna vā nayanaṁ tadātmanaḥ svabhāvēnātyantāmūrtasya jñānasaṁtānasya vā bhūtairmiśratvaṁ bhavēditi kuta ētat | yō ’pi syādvādī baddhātmanāṁ śarīrādatyantavyatirēkālābhādastyēva mūrtatvaṁ jīvasyēti brūyāttasyāpītarētarāśrayaprasaktirmiśratvānmūrtatvaṁ mūrtatvācca miśrabhāva iti | tasmānmuktāvasthānidarśanēna lakṣaṇatō ’syāmūrtatvānna śarīrasaṁparkanimittamūrtatvasiddhiḥ | tataśca śarīrādanyastēnāsaṁpr̥ktaśca | asparśatvāccānākr̥ṣyamāṇaḥ śarīrē gacchati tadgatākāśapradēśavadātmā paścānniḥsr̥tastatraiva tiṣṭhēt | na hi tasya vāyunā pr̥thivyādibhirvā prēraṇaṁ yēna svatantraḥ paraprēritō vā gacchēt | jvālāprabhr̥tīnāṁ tu sparśavattvādvāyunā prēryamāṇānāmulmukādinā vā nīyamānānāṁ yuktaṁ gamanam | tēna kēvalaṁ śarīraṁ gacchadacētanaṁ syāt | sarvagatatvē tu yatra yatra gamyatē tatra tatrātmānusyūtirastīti yuktā caitanyānuvr̥ttiḥ, yathā pūrvākāśapradēśatyāgē sarvagatatvādēva parēṇāvakāśadānasiddhiḥ | kiṁ ca—

asarvagatapakṣē syājjīvō dēhādanirgataḥ |
aṇuḥ śarīramātrō vā sarvathā ’pi na yujyatē ||

jñānasaṁtatipakṣastāvannirākr̥taḥ | tatra nityaḥ sannātmā śarīrābhyantaravarttī |

yadyaṇuḥ kalpyatē tatra dēhaṁ na vyāpnuyādasau |
tataśca sarvagātrasthasukhapuṣṭyādyasaṁbhavaḥ ||

yadā hyaṇumātra ātmā bhavati tadā yāvānēva pradēśaviśēṣastēnādhiṣṭhitastanmātragatānāmēva sukhaduḥkhādīnāmupalabdhiḥ prāpnōti, tataścaikasminkṣaṇē śiraḥpādavēdanānubhavō na syāt | atha laghusaṁcāritvāttatra tatrōpalabhyata ityucyatē, na tatra pramāṇamasti | na ca kālabhēdō lakṣyatē, anavasthitasyōpalabdhikālāsaṁbhavānnaikatrāpyupalabhyēta | tasmādakalpanēyam | śarīrāvayavānāṁ cāpariśōṣaṇaṁ puṣṭyādi cātmādhiṣṭhitānāṁ bhavati mr̥tāvasthāyāṁ viparyayadarśanāt | tatra ya ēvāvayavastēnōtsr̥ṣṭaḥ sa ēva mr̥tavacchuṣyēt | atha śarīraparimita ārhatapakṣēṇābhyupagamyatē tatrāpi bahvadr̥ṣṭaṁ kalpanīyam ||

sadbhāvō ’vayavānāṁ ca tathā tēṣāmanantatā |
saṁślēṣaśca vinā ’nyēna tadbhāvē ’pi ca nityatā ||

atisaṁkōcavistārau puttikāhastidēhayōḥ |
antarābhavasaṁcārastadbhāvājñānakāraṇē ||


[p. 403]
sarvē hyavayavasadbhāvādayaḥ pratyakṣādyaviṣayāḥ santa utprēkṣāmātrēṇa kalpyantē | tē śabdavaccēhāpi pratyākhyēyāḥ | śarīramātrāvadhikānāṁ caiṣāmutprēkṣitumapyānantyādaśakyaṁ, na caiṣāṁ dravatvādinā vinā kaścitsaṁślēṣahēturvidyatē | na cāsaṁśliṣṭānāmēkajīvārambhasāmarthyam | sarvasaṁyōgānāṁ ca viyōgāvinābhūtatvādghaṭāditulyaḥ kadācijjīvasya pradhvaṁsō bhavēt | gātracchēdē ca tadvartināṁ jīvāvayavānāṁ tatō niḥsr̥tyā ’vaśiṣṭē śarīrabhāgē punaḥ pravēśa ityētadapramāṇakam | yattu viyōjitamātrāṇāṁ hastādīnāṁ sphuraṇaṁ dr̥ṣṭaṁ, tadabhidhātaprēritavāyunimittamiti na tāvatā jīvāvayavānugatirvijñāyatē | tathā sati saṁkōcavikāsāvētēṣāṁ bhavata ityatra na kiṁcitpramāṇaṁ paśyāmaḥ | dīpaprabhāprabhr̥tīnāṁ tu kathaṁcitpratyakṣatvādupapadyētē | na ca pradīpaprabhāyāḥ saṁkōcō bhavati śarāvādicchādanē śēṣaprabhāvināśādanāvr̥tā hi jvālātmasamīpē prabhāmaṇḍalamārabdhuṁ samarthā nācchāditā | ētēnaiva ca vikāsō ’pi pratyuktaḥ | anya ēva hyavayavāstatra pracīyamānā vistāraṁ janayanti na tāvatāmēva vikāsaḥ | sparśavatāṁ ca parasparadēśapratibandhāddēśāntaravyāptyā vikāsō ghaṭatē, jīvāvayavānāṁ tvamūrtatvātsarvēṣāṁ samānadēśatvāvighātānnityamaṇumātratvaprasaṅgaḥ syāt | kathaṁ caikasya jīvasya puttikāhastiśarīraparimitau saṁkōcavikāsau yujyētē | maraṇakālē cāntarābhavaśarīrasaṁcaraṇaṁ taccāsti, kēna citpratibandhēna sadapi na gr̥hyatē, tēna ca śarīrāntarē jīvanikṣēpa ityādi niṣpramāṇakam | tasmātsarvagatatvam | yattu śyāmākataṇḍulamātrādipradarśanamupaniṣatsu tadvākyāntarapradarśitavibhutvasyaiva sataḥ sūkṣmagrahaṇagōcaratvāt | yadapi dvaipāyanēnōktam | aṅguṣṭhamātraṁ puruṣaṁ niścakarṣa balādyama iti | tadapi kāvyaśōbhārthaṁ vispaṣṭamr̥tyuvyavahārapraśaṁsanārthaṁ ca prativratāpraśaṁsāparē vākyē prajāpativapōtkhēdanādivaddraṣṭavyam | tathā hi tēnaiva gītādiṣvanēkaprakāraṁ sartagatatvaṁ varṇitam | nanu ca sarvagatatvē vyōmavatsarvaśarīrēṣvēka ēvātmā prāpnōti | naiṣa dōṣaḥ | śarīrabhūyastvātpratiśarīraṁ ca sukhaduḥkhōpalabdhivyavasthādarśanāt | itarathā hyēkaśarīrēṇaiva caritārthatvādanēkaśarīravaiyarthyaṁ syāt | janmāntaraśarīravadadōṣa iti cēt | na | tatra karmāntaravaśēnōpabhōgāntarārthaṁ punaḥ punarārambhātsarvaśarīragatasukhādyupalabdhiśca pratiśarīraṁ syāt | anyadīyaiścēndriyaiḥ śarīrāntaragatasyātmīyatvādupalabdhērandhabadhirādīnāmabhāvaḥ syāt | varṇaviśēṣavyavasthayā ca karmacōdanābhēdō na syāt | ēkasyaivātmanastēna tēna śarīrēṇa saṁbadhyamānasya sarvavarṇōpapattēḥ | ātmanānātvē tvadōṣaḥ | sarvēṣāmapi ca sarvagatatvē mūrtirahitatvātsamānadēśavr̥ttyavirōdhaḥ | tadapēkṣayaiva ca caitanyātmakatvādyavibhāgāccōpaniṣa
[p. 404]
tsvaikātmyavyavahāraḥ | kathaṁ punarnānātvē ’pi sarvēṣāṁ sarvaśarīraiḥ saṁbandhādanyadīyasukhaduḥkhādyanupalabdhiḥ | kē cittāvadāhuḥ—

yathā śarīramātrē ’pi mātr̥garbhātmavartinām |
sukhādīnāṁ vyavasthaivaṁ sarvatraiṣā bhaviṣyati ||

śarīraparimāṇātmavādinō ’pi kilāyaṁ tulyō dōṣastasyāpi garbhātmasamānadēśatvānmātr̥kṣētrajñastadgatāni sukhādīnyupalabhēta | tatra yastasya parihāraḥ sa sarvātmanāṁ sarvaśarīrēṣu bhaviṣyatītyaviśēṣaḥ | yadyatrōpapattirucyēta na tu parapakṣasāmyāpattirēvōpapattistasya ca tava cōbhayōrapyanyēna paryanuyōgāt | api ca tasya tvagindriyaparimāṇatvādantaḥśarīrākāśē bāhyavadēvātmanō ’nabhyupagamānnaiva garbhaśarīrēṇa mātr̥kṣētrajñasya prāptirasti yēna tulyadōṣatā syāt | tasmādēva parihartavyam ||

dēśaprāptyā yadīṣyēta sukhādērupabhōgyatā |
tatō dōṣaḥ prasajyēta yōgyabhōgē tvaduṣṭatā ||

yadi hyātmanaḥ sukhādīnāṁ ca samānadēśalakṣaṇa ēva saṁbandha upabhōgakāraṇamiṣyēta tatō ’yaṁ dōṣaḥ syāt | iha tu cakṣurādīnāmiva kṣētrajñayōgyatālakṣaṇaḥ saṁbandhaḥ | tatra yathaiva tvagindriyēṇa sparśasamānadēśānāmapi rūpādīnāmagrahaṇam, ēvamanyēnātmanā ’nyadīyadharmādharmōpāttasukhaduḥkhādyagrahaṇam | tasmādātmavādōktasvasvāmibhāvavyavasthānādadōṣaḥ | ēvaṁ sarvagatatvātsiddhamātmanō niścalatvam | atha dvyavadānasamavētamāsīttata āha—tadvinaṣṭamiti | na ca tasyāvināśaḥ | tadviparītadravyāntarōpalambhāt | na cāsya grahaṇapratibandhahētuḥ kaścidasti yēna na gr̥hyēta | athārthāpattyā grahaṇapratibandhādi kalpyēta tathāpi satyapūrvādbahutaramadr̥ṣṭaṁ dr̥ṣṭaviparītaṁ ca kalpayitavyaṁ, tāvadavinaṣṭamāstē, tathā na dr̥śyatē, tathā pratibandhahētuḥ, tasyāpyadarśananimittaṁ cētyēvaṁ tasya tasyānyadityanavasthā, tathā kṣaṇikasya karmaṇaḥ sthānamanupalabdhikāraṇaṁ ca kalpyamityatigauravam |


[p. 405]
ēvamanāśritakarmāvasthānakalpanāyām | athātmāśritamēva saṁyōgavibhāgāvakurvadāsīt | tatrāpi dr̥ṣṭaviparyayādr̥ṣṭakalpanē syātām | tasmādvaramapūrvakalpanamēvēti siddhaṁ mūlādhikaraṇaprayōjanam | dravyādīnāṁ phalasaṁbandhē tēṣāmadr̥ṣṭārthatvātkarmaṇāmiva pratinidhyabhāvaḥ | karmaphalasaṁbandhē tu dravyādēḥ karmōtpattyā dr̥ṣṭārthatvātsamānakāryatvajñānādasti pratinidhiḥ | kathaṁ tarhi pūrvapakṣavādinaḥ prakrāntāparisamāptidōṣābhāvaḥ | samāpanīyamēva karma yēna kēna ciddravyēṇa | sadr̥śōpādānē tu na yatitavyaṁ sadr̥śādapi phalāprāptēḥ, karmaṇaścāvihitasādhanaviśēṣasyānapēkṣitasadr̥śatvādyēna kēna citsiddhēḥ | na ca tatpūrvadravyasya pratinidhirityucyatē | anyārthatvādasādr̥śyācca | pūrvadravyaṁ hi phalāya pravr̥ttamāsīdidānīmānīyamānaṁ tu pratyavāyaparihārāya naimittikaphalāya vā pravr̥ttasya karmaṇaḥ siddhyarthamiti | nāmadhēyasiddhirapi prayōjanamēva | sā tu pūrvōktatvānna pradarśitā || 5 ||


iti apūrvādhikaraṇam || 2 ||

[p. 406]
nāmākhyātārthasaṁbandhē yadakḷptaprayōjanam |
tasyādr̥ṣṭārthatā yuktā nētarasyāpramāṇikā ||

sarvatraiva dravyakarmasaṁbandhē karmaṇāṁ dravyēṇa vinā ’nutpattēḥ prathamaṁ tāvaddravyaṁ karmōtpādayata, dr̥ṣṭōpakāritvāttadarthamābhāsatē | tatra kvacidbhūyaḥ karma parāvr̥ttya dravyasyōpakarōti kva cidātmalābhamātramanubhavati | tadyadātmalābhamātraṁ tasya dr̥śyatē tadā sākāṅkṣatvādadr̥ṣṭaṁ kalpayituṁ śakyatē | yadā tu kāryāntaraupayikēna dr̥ṣṭēnaiva taṇḍulanirvr̥ttyādinā dravyōpakārēṇa nirākāḍkṣī bhavati tadānīmadr̥ṣṭakalpanāvasarābhāvādanyathaiva vidhānārthavattvōpapattērnādr̥ṣṭasādhanatvaṁ pratīyatē || 6 ||

yaiḥ karmabhirdravyaṁ svarūpatō dharmatō vā na kartumiṣyatē yathā prayājādibhistāni svasādhanāni prati pradhānabhūtatvādadr̥ṣṭārthāni bhavanti || 7 ||

yaiḥ punardravyamutpādyatē yathādhānēnāgnayō ’vāpyantē kriyantē vā yathā varaṇēnartvijaḥ saṁskriyantē, yathā ’vahantinā vrīhayaḥ, pēṣaṇēna taṇḍulāstāni guṇabhūtāni prayōjanavaddravyasaṁskr̥tērīpsitatvāt | yadā dr̥ṣṭārthamadr̥ṣṭārthaṁ cōbhayathā ’pi tulyavadanuṣṭhīyēta tadā kiṁ prayōjanaṁ cintāyāḥ |


[p. 407]
taducyatē | praiyaṅgavē ’pi carāvatidēśaprāptō vrīhisādhanaka ēvāvahantiḥ kartavyaḥ pūrvapakṣē | kutaḥ—

pradhānē hi śrutaṁ dravyaṁ nāṅgadravyasya bādhakam |
prayājējyājyavattēna hantau syādvrīhyabādhanam ||

siddhāntē tu bādhyantē | kutaḥ—

pradhānaupayikaṁ dravyaṁ saṁskārairapi yujyatē |
tēna hantyādibhiḥ sarvaiḥ saṁskartavyāḥ priyaṅgavaḥ ||

nanu ca pūrvapakṣē ’pi pradhānaprayuktavrīhyāśrayatvēna prakr̥tāvaprayōjakatvātpraiyaṅgavē carau pradhānēnāgr̥hyamāṇānvrīhīnavaghātō na labhatē | naitadēvam—

tulyō hi vrīhisaṁbandhaḥ śāstrādyāgāvaghātayōḥ |
vājinējyādi tulyaṁ ca nāprayōjakalakṣaṇam ||

‘vrīhibhiryajēta’ ‘vrīhīnavahanti’ iti tulyē cōdanē, tatrēyaṁ prayōjikēyaṁ nēti nāsti viśēṣahētuḥ | na ca vājinādivadavahantēranuniṣpāditvam | na capadakarmavatparaprayuktaprakr̥taikahāyanyadhīnanirākāṅkṣatvam | na caikadēśadravyatvamuttarārdhādivat | nāpi ‘purōḍāśakapālēna’ itivadarthābhidhānakarmatvam | tasmādavahantirapi prayōjakaḥ | na cāsminpakṣē niyōgatō yāgārthā ēva vrīhayō ’havantavyāḥ | laukikairapi karmasidhyaviśēṣāt | na cātra prakr̥tagrahaṇē pramāṇaṁ, prakaraṇasyāviśēṣakatvāt |

na cādhikārādviśēṣaḥ‘tulyēṣu nādhikāraḥ syāt’ iti nyāyāt | saṁskārapakṣē tu laukikānāmānarthakyē nāsaṁskāryatvādapūrvasādhanaviśēṣaṇatvēna kathaṁcitprakr̥tagrahaṇaṁ klēśēna bhaviṣyati | na cārādupakārakatvē ’vahantēryāgasyēva laukikaiḥsādhyamānasya kiṁ cidānarthakyamiti śrautatvādvrīhimātragrahaṇamēva yuktam | dharmamātraṁ ca tadā ’vahantiḥ sarvauṣadhāvahantivatsakr̥dēva ca kartavyō nātaṇḍulanirvr̥ttēḥ | pradhānavrīhīṇāṁ ca dalanādibhirapi taṇḍulībhāvaḥ syāt | sānnāyyōpāṁśuyājāṅgatvamapi cāsya prakaraṇāviśēṣāttathā bhavatīti tadvikārēṣvapi prayōktavya ityādīni prayōjanāni || 8 ||


iti tānidvaidhādhikaraṇam || 3 ||

[p. 408]
srukparidhyagnipurōḍāśasaṁmārgāṇāmuttarōttarapradhānapratyāsattibhēdēnōdāharaṇapr̥thaktvam | ētaduktaṁ bhavati—

dūrēṇāpi pradhānānāṁ yaddravyamupakārakam |
tēnāpi karmasaṁbandhānna prādhānyaṁ prapadyatē ||

tatra pūrvapakṣavādī pūrvōktēnaiva ‘yairdravyaṁ na cikīrṣyatē’ ityanēna pradhānakarmalakṣaṇēnāha— dravyēṇa niṣpāditaṁ karma na kiṁcittasya pratyupakurvaddr̥śyatē | tasmātpradhānakarma saṁmārgaprōkṣaṇādīti || 9 ||

naiva hyētadguṇakarmalakṣaṇaṁ yad dravyacikīrṣā nāma, upakāralakṣaṇaśēṣatvapratiṣēdhāt | tādarthyalakṣaṇaṁ hi śrutyādipramāṇakaṁ tat, na pratyakṣādyupakāranimittamiti vakṣyāmaḥ | kimarthaṁ tarhi dravyacikīrṣōpanyastā | taducyatē—

anyataḥ siddhaśēṣāṇāṁ yēṣāṁ dr̥ṣṭōpakāritā |
tēṣāṁ nāpūrvamastīti hantyādīnāmudāhr̥tiḥ ||

yatra dravyacikīrṣayā guṇabhāvastatra nāpūrvabhēdaḥ pratipattavya iti yāvat | pūrvapakṣavādī tvētadēva guṇakarmalakṣaṇaṁ matvā saṁmārgādiṣu tadapaśyanpratyavasthitavān | siddhāntābhiprāyastu
[p. 409]
sarvatra śrutyādibhiravadhr̥tē tādarthyē paścādupakāradarśanaṁ tadabhāvē ’dr̥ṣṭakalpanaṁ vā | tatrēpsitatamatvavācinyā dvitīyayā dravyaprādhānyadvārēṇa kriyāśēṣatvē pratipāditē hantyādīnāṁ dr̥ṣṭārthatvānnairākāṅkṣyaṁ jātaṁ na tu saṁmārgādīnāmityadr̥ṣṭārthatā, na ca tāvatā pūrvāvagataśēṣatvahāniḥ || 11 ||

parastvāha—

anvayavyatirēkābhyāmupakārānusāritā |
śēṣatvasya dvitīyā tu prādhānyavyabhicāriṇī ||

tannāma pramāṇaṁ yuktaṁ yadaikāntikam | anaikāntikī ca prādhānyē dvitīyā, guṇabhūtadravyōpadēśē ’pi dr̥ṣṭatvāt ‘saktūn juhōti’ iti | tathā ‘prayājaśēṣēṇa havīṁṣyabhidhārayati’ ityantarēṇāpi dvitīyāmājyaprādhānyaṁ dr̥ṣṭam | atō ‘vrīhīnavahanti’ ityatrōbhayasaṁbhavē ’pyupakāradarśanakr̥tamēva dravyaprādhānyaṁ na dvitīyākr̥tam | na ca tatsaṁmārgaprōkṣaṇādiṣvastītīhāpi dvitīyayā dravyamēvōpadiśyatāmiti || 11 ||

tiṣṭhatu tāvatprayōgaḥ | kiṁ kāraṇam ||

ācāratvātprayōgō hi smr̥tyā sarvatra bādhyatē |
vivakṣānē ’kadhā cātra smaraṇē tvēkarūpatā ||

yadi hyācārasyaikarūpyaṁ bhavēnnaiva smr̥tayaḥ prayatnēna dhāryēran | sa ēva tu saṁkīrṇatvādasphuṭaḥ smaraṇēna pratipālyatē | smaryatē ca dvitīyāyāḥ prādhānyamarthaḥ | ‘karmaṇi dvitīyā’ ‘karturīpsitatamaṁ karmēti | tathā lōkavēdayōḥ prayujyatē ghaṭaṁ karōti ‘vrīhīnavahanti’ iti |
[p. 410]
yāni ca lōkē vyabhicārāśaṅkāsthānāni tānyudāharatitaṇḍulānōdanaṁ paca valvajāna śikhaṇḍakān kuru taṇḍulānadya juhudhīti | taṇḍulairbalbajairiti ca prayōktavyē yā dvitīyā prayujyatē tannūnaṁ tr̥tīsamānārthā sēti gamyatē | tatrōcyatē—

sarvē pākādisaṁbandhē dvyākārāstaṇḍulādayaḥ |
prādhānyāṁśamupādāya dvitīyā tatra vartsyati ||

yadā padārthāntarabhūtaudanaśikhaṇḍakasādhanatvēna taṇḍulabalvajā vivakṣyantē tadā tr̥tīyāntapadabhājō bhavanti | yadā tu bhōjanayōgyaudanāvasthāpariṇatirūpēṇa taṇḍulā, mārdavōtpattyarthaṁ ca śikhaṇḍakākārēṇa balvajā dr̥śyantē |

tathā vēdavākyāvagataguṇabhāvāśca tē dravyasādhanakē ’gnihōtrē sukhaṇḍitāstiṣṭhantō ramaṇīyatvātkasyāścidbrāhmaṇyāḥ svakarmaśōbhādarśanārthaṁ taṇḍulā hōmasaṁbandhitvēnābhiprētāḥ | saivaṁ prēṣyati guṇakāmā vā yajamāna taṇḍulānadya juhudhīti, tadā dvitīyārthabhāktvaṁ bhavati |bhavati hi lōkē bahu prakārā vivakṣēti | guṇabhūtē ’pyarthē kēna citkāraṇēna kaścitprādhānyāṁśō vivakṣyatē tathā pradhānabhūtēṣu guṇāṁśaḥ | kadā cidubhau kadā cinnōbhau |

na ca yadvivakṣyatē tacchabdēnābhidhātavyamityasti pramāṇaṁ, vivakṣāsaṁpattyarthaṁ tu lakṣaṇādyupāyāntarāśrayaṇaṁ na svārthatyāgaḥ | tasmātprādhānyamēva dvitīyārthaḥ | kathaṁ tu saktvādiṣu guṇatvamiti | taducyatē—

prādhānyamēva tatrāpi dvitīyā vadati svataḥ |
virōdhāttēna saṁbandhō guṇabhāvastu lakṣyatē ||

dvitīyā tāvatkarmatvaṁ pradhānarūpamātmaśaktyā vadati, tattviha balavatā kāraṇāntarēṇa virudhyamānatvānnāśrīyatē | tēna tu kārakaviśēṣātmakatvādyatkārakasāmānyamavinābhūtaṁ lakṣyatē tadaviruddhatvādvivakṣyatē | tatraitāvānarthō vijñāyatē hōmasya kārakaṁ saktava iti | na ca sāmānyaṁ nirviśēṣaṁ vyavahārakṣamamiti viśēṣāpēkṣāyāṁ karaṇatvaṁ bhaviṣyati |
[p. 411]
‘dravyāṇāṁ karmasaṁyōgē’ iti bhūtabhavyasamuccāraṇanyāyāt | kathaṁ punaḥ saktuprādhānyavivakṣā virudhyatē | tatrāha—

bhūtabhāvyupayōgaṁ hi saṁskāryaṁ dravyamiṣyatē |
saktavō nōpayōkṣyantē nōpayuktāśca tē kvacit ||

yasya hi dravyasya kva cidupayōgō nirvr̥ttō bhaviṣyatīti vā ’vadhāryatē tatsaṁskārārhatvātkarma prati pradhānyaṁ pratipadyatē | yatpunarnōpayuktaṁ nōpayōkṣyatē vā tasya saṁskārō niṣprayōjana iti tadvidhānavākyānarthakyaprasaṅgaḥ | tēcāmī saktavō na hōmātprāgupayujyantē nōrdhvaṁ, bhasmasādbhāvādbhasmaviniyōgavacanābhāvācca | tatra samastaṁ vākyamanarthakaṁ bhavatu dvitīyā vā lakṣaṇāvr̥ttēti, sthitatvādvēdaprāmāṇyasya lakṣaṇā grahītavyā | mukhyārthaprayōgō hyautsargikatvādapavādadarśanēna bhrāntitvaṁ pratipadyatē | sarvatraiva lakṣaṇāśrayaṇamānarthakyaprasaṅganimittam | anyathā mukhyārthōpapattēḥ |

tēna virōdhātsaktusādhanakahōmavidhānaṁ prakaraṇasaṁbandhi gr̥hyatē |nanu saktūnāmapītihōmavantaḥ saktavō ’pi jyōtiṣṭōmasyōpakr̥tyā ’rthavantō bhaviṣyantītyāha | siddhāntavādī tu cchalēna hōmasādhanībhūtānāmēvārthavattvamabhyupagacchatikō vā brūtē nēti | sarvatraiva ca ||

dravyāṇāṁ vākyasaṁyuktakriyānirvartanādvinā |
na prayōjanamastyanyatkathaṁbhāvādyasaṁgatēḥ ||

yathā hōmaḥ kriyātmakatvātkimityapēkṣamāṇaḥ pradhānakathaṁbhāvēnētthamanugrāhakatvēna gr̥hyatē naivaṁ dravyam | na ca tasmādadr̥ṣṭakalpanā, kriyānirvartyatvādapūrvāṇām |


[p. 412]
yatrāpi tāvaddravyaṁ sākṣātphalāya cōdyatē yathā ‘gōdōhanēna paśukāmasya’ iti tatrāpyanyaprayōjanakriyādvāramantarēṇa nāpūrvaṁ bhaviṣyati | kimuta yadā na kasya cidaṅgatvēna saktavaḥ śrūyantē | na ca kiṁ citkalpanāpramāṇamasti | dvitīyēti cēt | na hītyuttaram | dvitīyā hi saktūnāṁ prādhānyaṁ vadantī hōmaṁ tadarthaṁ kuryānna saktubhyō ’pūrvamiti pratipattim | tēna dvitīyāprasādādbhavēddhōmaḥ saktvarthaḥ | kathaṁ nāma hōmavyāptāḥ saktavaḥ syuriti | nānyasmai pnayōjanāyāśravaṇāt | tē cāmībhavanti hōmē kr̥tē saktavō hōmasaṁbaddhāiti prāgēva prayōjanalābhātparyavasitā dvitīyā niṣprayōjanēṣvavi, hōmaṁ praci prādhānyamātrēṇa karmatvasiddhēḥ | tatra siddhē vākyārthē paścānna puruṣasya kratōrvōpayujyanta iti jñātvā tadvacanādvā ’dr̥ṣṭaṁ kalpyēta prādhānyajñānaṁ vā bhrāntiriti | tatrāha—nacatadvacanācchakyamanyatkalpayitumiti |

prādhānyāvivakṣaiva nyāyyā | tataśca tr̥tīyārthasiddhiriti matvā mahābhāṣyakārēṇōktaṁtr̥tīyāyāḥ sthānē dvitīyēti | tēna vaiṣamyaṁ hōmasaṁmārgayōḥ, saktūnāṁ niṣprayōjanatvēna tadarthatvāt, purōḍāśādēścānyaśēṣabhāvēna paryāgnikaraṇādisaṁskārārhatvāt | dr̥ḍhē ca śāstrārthē ’vasthitē dr̥ṣṭōpakārābhāvē ’pyadr̥ṣṭakalpanā bhaviṣyati | lōkē ’pyadr̥ṣṭārthāḥ saṁskārā ācārādgamyantē yathā grāmāntarādāgatānāṁ śāntyarthamagnilavaṇadadhyakṣataprabhr̥tēḥ śirasa upari bhrāmaṇaṁ śucidēśapratiṣṭhāpanaṁ ca |


[p. 413]
na cāsyānupapattirācāraprāmāṇyāt | tēnādr̥ṣṭārthānāmapi tulyaśrutitvātsiddhō guṇabhāvaḥ | nanvēvaṁ sati sarvatra prayōjanavattākr̥tamēva dravyaprādhānyamiti na vaktavyaṁ ‘tulyaśrutitvāt’ iti, darśayitavyaṁ vā yatra prayōjanavattānirapēkṣaṁ dvitīyākr̥tamēva prādhānyaṁ kēvalatr̥tīyākr̥tō vā guṇabhāva iti | taducyatē | prādhānyē tāvat ‘ainrdyā gārhapatyamupatiṣṭhata’ ityatra liṅgādindrārthatvāvagatērgārhapatyaikavākyatvācca tatsādhanakēndrōpasthānaprasaṅgē kēvaladvitīyākr̥tamēva gārhapatyaprādhānyam |

tathā ‘sūktavākēna prastaram’ ityubhayōḥ prayōjanavattvāviśēṣē kēvalatr̥tīyākr̥tamēvasūktavākasya prastarapraharaṇāṅgatvam | tēna vibhāktibhirēvāṅgāṅgibhāvē ’bhidhīyamānē niṣprayōjanatvamapavādō na tu prayōjanasadasadbhāvēnāṅgāṅgitvāmiti vivēkaḥ | prayōjanaṁ tvadhikaraṇasya na samyaganumanyantē | tathā hi—

sruṅmātrādyanuvādēna śamīmayyādicōditam |
jñāyatē ’ṅgapradhānārthaṁ pūrvasiddhāntapakṣayōḥ ||

priyaṅgavō hyutpattivākyātkēvalapradhānārthatvēna jñāyamāna yuktaṁ yadaṅgēṣu na bhavantīti | śamīmayatvādi tu srugādimātrānuvādēna vidhīyamānaṁ‘sarvēṣāṁ vā śēṣatvasyātatprayuktatvāt’ ityanēna vākyasaṁyōgabalīyastvātprakaraṇagamyapradhānārthatvabādhēnāṅgapradhānārthaṁ vijñāyatē |

na cātra viśēṣaṇaṁ kiṁ cidupāttaṁ yēna pradhānagatasrugādimātrapratītiḥ syāt, sadapi vōddiśyamānaviśēṣaṇatvānna vivakṣyēta |

tasmātpūrvapakṣē ’pi yāni ca pradhānasaṁbandhīni srugādīni yāni cārādupakārakasaṁmārgādisaṁbandhīni tāni sarvāṇi śamīmayītvādiyuktānītyayuktō nānāvr̥kṣasruksaṁmārgaḥ | syādētat |‘mukhyārthō vā ’ṅgasyācōditatvāt’ iti vaikr̥taviśēṣāṇāṁ kēvalapradhānārthatvānnēhāṅgapradhānārthatā bhaviṣyatīti | tadayuktam |


[p. 414]
vākyōpāttapradhānārthasaṁbandhō yatra gamyatē |
tatraitadvakṣyatē nātra tādr̥śaśca pratīyatē ||

‘yajñātharvaṇaṁ vai kābhyā iṣṭayastā upāṁśu kartavyā’iti hi pradhānairēva kāmyaśabdōpāttairupāṁśutvaṁ saṁbadhyamānamaṅgasyācōditamitivakṣyatē, na cātra tādr̥śaḥ pradhānasaṁyōga iti vaiṣamyam | nanu cātidēśikatvādaprāptāvasthēṣvaṅgēṣu śamīmayītvādyupadiśyamānaṁ pradhānamātrārthaṁ bhavēt | nārhatyēvaṁ bhavitum | ēvaṁ hi sthāsyati |

valr̥ptōpakārasākāṅkṣāḥ prathamaṁ prākr̥taiḥ saha |
saṁbadhyantē samīpasthaṁ vikārāḥ prōjhjhya cōditam ||

avaśyaṁ cānēkārthavidhyanupapattēḥ srugādīnyanuvaditavyāni | tēna pratyakṣō ’pi sannupadēśō ’tidēśaṁ tāvatpratīkṣatē | tatra yāvatā kālēna pradhānasrugādīni prāpnuvanti tāvataivāṅgasrugādīnyapītyaviśēṣaḥ | kiṁ ca ||

yadi pradhānamātrēṇa śamībhayyādisaṁgatiḥ |
prākr̥tyastu prasajyantē prayājādisrucastataḥ ||

ya ēva hi saṁmārgasrucāṁ varjanōpāyastēnaiva prayājādisrugvarjanamapi prāpnōti, na caitadiṣṭaṁ yuktyabhāvāt | yadyapi ca kiṁ citpradhānamātrasaṁbandhakāraṇaṁ bhavēttathāpi saumikavēdidakṣiṇānyāyēna prasaṅgasiddhērna prākr̥tajātyupasaṁgrahō yujyatē | kiṁ ca—

paridhyādēśca kāryēṇa svarūpamupalakṣitam |
atatkāryasya saṁmārgaḥ paridhērna kr̥tō bhavēt ||

paridhirityagniparidhānārthaṁ dravyamucyatē | tathā hōmādyarthā juhvādayastatra saṁmārgasya‘arthābhidhānakarma ca’ ityaprayōjakatvamapi śakyaṁ vaktum | tataśca bāṇavatparidhiśravaṇē yadi tāvadaparihitānēva palāśādīnsaṁmārṣṭi, aparidhaya ēva saṁmr̥ṣṭā bhavēyuḥ | atha tānapi paridadhīta , tataḥ kr̥tē paridhānē prākr̥tārthatā na syāt | na ca tulyārthānāṁ samuccayō dr̥ṣṭaḥ | tasmānna paridhyantaramutpādanīyam | avabhr̥thasya tvapūrvatvādyāvaduktamātraparyavasāyinaḥ sāṅgasya cāpsu cōditasya kēna saṁmārgō ’gnirvā prāpnōti yēnōtpādyēta | tasmādaprayōjanānyētāni |

tasyōdāharaṇaṁ tvēkaṁ satyam | tatra hi‘māṁsaṁ tu savanīyānām’ iti siddhāntātpurōḍāśamātrēṇāsaṁbadhyamānaṁ tarasamayatvamasavanīyatvānna paryagnikaraṇapurōḍāśēna saṁbadhyatē | na hi savanīyāṅgē savanīyaśabdaprayōgaḥ | savanasaṁbandhiviṣayatvāt | savanīyāṅgasya cāsavanārthatvārthatvāttatrāpi tu vrīhimayatvaṁ durlabham | ‘vrīhibhiryajēta’ iti pradhānapurō
[p. 415]
ḍāśamātrēṇa tēṣāṁ saṁbandhāt | ēvaṁ tarhyaniyatadravyakatā paryagnikaraṇapurōḍāśasyēti prayōjanam | tadapyayuktam | tathā sati kāṁsyabhōjinyāyēna tarasamayaparyagnikaraṇanaiva śāstrārthōpapattēḥ siddhāntārthāsadr̥śakarmaprasaṅga | tasmātkathaṁ citprakr̥tau vrīhimayapurōḍāśagrahaṇāttatsādhanatvaṁ śāstrakr̥tatvātprāpnōtīti vaktavyam |

tatrāpi tvēkahāyanīnyāyēnāprayōjakatvāt tadabhāvē lōpaprasaṅgaḥ | tēnaitadēvaṁ prayōjanamityāśrayaṇīyam | aniyatadravyakatvaṁ vā | na cātra kāṁsyabhōjinyāyaḥ saṁbhavati | māṁsēna purōḍāśatvānabhivyaktēḥ | savanīyapurōḍāśē kathamiti cēt | naivaṁ tatra purōḍāśatvamiṣṭaṁ, vacanādapurōḍāśātmakamēva māṁsaṁ purōḍāśasya sthānē vidhayitē yathā dhānādīnām | na hi kathaṁ cidapi māṁsēna dhānādayō bhavanti | ataśca praiyaṅgavanyāyēna pradhānamātrē māṁsēna purōḍāśō vivartitaḥ | paryagnikaraṇaṁ tu purōḍāśasādhanakamēva | sattvaniyatadravyakō vā kathaṁ cidvā prakr̥tidarśanēna vrīhiyavadravyaka iti sthitam | ētāni ca prayōjanāni sruksaṁmārgasya prakr̥tau bahusādhanatvātkapiñjalanyāyēna tritvasya śāstrīyatvātpātrāvivr̥ddhāvapi paśucāturmāsyēṣu tisra ēva saṁmārṣṭavyāḥ pūrvapakṣē | siddhāntē tu sarvāḥ, saṁskārasya pratipradhānāvartitvāt |

tathāpaśunyāyēna vivakṣitaikasaṁkhyatvādēka ēva saṁmārṣṭavyaḥ paridhiḥ pūrvapakṣē | siddhāntē tu sarvē | yatra ca paridhivivr̥ddhistatra viśēṣaḥ | ēvamēkapurōḍāśē paryāgnikaraṇaṁ sarvapurōḍāśē ca vaktavyam | tathāpi ‘viśayē laukikaḥ syāt’ityēvam ‘agnimupanidhāya
[p. 416]
stuvatē’ itivallaukikāgnisaṁmārgakaraṇaṁ pūrvapakṣē | siddhāntē tu tasyāprayōjanatvēnāsaṁskāryatvātsarvēṣāmāhavanīyādīnāmiti viśēṣaḥ || 12 ||


iti saṁmārgādhikaraṇam || 4 ||
‘yaistu dravyaṁ cikīrṣyatē’ ityasyāpavādatvēna stōtraśastrōpanyāsaḥ | stutirēva stōtraṁ, śastramapi saivāpragītamantrasādhyā, guṇaguṇisaṁbaṁdhakīrtanaṁ ca stutiḥ śiṣyatē | sā ca prathamaṁ guṇaguṇibhyāṁ nirvartyatē | tadabhāvē śabdōccāraṇamātrasya stutitvāvyapadēśāt | tatra guṇānāṁ tāvadakarmāṅgatayā niṣprayōjanatvādēkāntēna stutyarthatā | tannirvartitā tu stutiḥ kiṁ stutyasya smārakatvēna śēṣībhavatyuta svaprādhānyēnādr̥ṣṭārthā bhavatīti | kiṁ prāptam ||

dr̥ṣṭēna kratusiddhyarthāṁ sādhayanti yataḥ smr̥tim |
stōtraśastrāṇi tēna syuḥ saṁskārā dēvatāḥ prati s|| 13 ||

pramāṇāntaravirōdhēna dūṣaṇaṁ tāvaducyatē | tathā hi—

yadyatrāvidyamānārthō mantraḥ stōtuṁ prayujyatē |
tasyārthēnāpakr̥ṣṭatvātprāptabādhaḥ prasajyatē ||

yā yaddēvatānāmasaṁyuktā stuticōdanā bhāvanēti yāvat, cōdyamānatvāt, sā tadarthaparatvāttasminnasati na svārthaṁ karōtīti tadvaśēnēndrīstutirmāhēndragrahayajisaṁnidhimullaṅghya yatrendrastatra gacchēt | tataśca kramasaṁnidhibādhaḥ | kramaścātra yathāsaṁkhyēnōttarāsu pāṭhaḥ |
[p. 417]
saṁnidhistu rathaṁtaracōdanayōpasthānaṁ prakaraṇaparāmarśō vā || 14 ||

nāyaṁ dōṣaḥ | kiṁ kāraṇam—

tatra mantrō ’pakr̥ṣyēta yatra sō ’rthāntaraṁ vrajēt |
abhivatyō ’rthavatyastu sāmyādindramahēndrayōḥ ||

ya ēva hi abhivatībhirindraḥ stūyatē sa ēva māhēndragrahēṇējyatē tatra satyēvārthē kimityapakarṣaḥ syāt | na ca yāvatkarmāṅgabhūtē ’rthē vidyatē tatsarvaṁ mantrēṇābhidhātavyaṁ, nyūnamadhikaṁ vā ’sau yadabhidhātuṁ samarthastadabhidhattē | tēna nirguṇēndraprakāśanaṁ guṇasyātantratvātprakaraṇalabhyatvādvā nirguṇadravyaprakāśanavadēva | na ca śabdamātraṁ dēvatēti navamadaśamayōrabhidhāsyatē | tataśca ya ēva mahēndraśabdēnārthaścōditaḥ sa ēvēndraśabdēnōcyata ityarthāntaratvakalpanāpramāṇābhāvāt | tasmādutkarṣōpalambhāvātsaṁskārakarmatvamēva yuktamiti || 15 ||

naitadasti | nirguṇēndrābhidhānādanutkarṣa iti | prasajyata ēvōtkarṣaḥ | kutaḥ—


[p. 418]
yadyabhēdaḥ pramāṇēna bhavēdindramahēndrayōḥ |
tatō ’yaṁ nāṁpanīyēta bhēdastvatra pratīyatē ||

yadyavayavavyutpattyā mahāṁścāsāvindraścētyēvaṁ mahēndraśabdamanvācakṣāṇaistadvitānugamaḥ kriyēta,tata indra ēva guṇamātraviśiṣṭō ’sya grahasya dēvatēti gamyēta | na tvēvamasti | samudāyaprasiddhibalīyastvēnēndravyatiriktarūḍhiśabdābhidhēyamahēndrapratītēḥ | tathā hi—

vyutpādyatē mahēndraścēdvākyabhēdādi duṣyati |
avyutpattau mahēndrārthaḥ sphuṭaṁ vastvantaraṁ bhavēt ||

na cāsya mahattvamapēkṣamāṇasyētiavayavavyutpattiṁ nirākarōti | katham—

vr̥ttidvayē ’pi sāmarthyaṁ smaryatē hi viśēṣaṇam |
vyutpattyāśrayaṇē caitadubhayatrāpi durlabham ||

‘samarthaḥ padavidhiḥ’ |‘samarthānāṁ prathamādvā’ iti ca samāsataddhitavr̥ttyōrviśēṣaṇam | atastadabhāvē naikayā ’pi bhavitavyam | yadi yugapatsamāsatāddhitāvanvākhyāyētē tatō naikatrāpi sāmarthyaṁ labhyatē | kutaḥ—

taddhitēna hyasaṁbandhō mahattvē ’pēkṣitē bhavēt |
tasminnapēkṣyamāṇē ca na mahattvēna saṁgatiḥ ||

ēkārthībhāvalakṣaṇaṁ vyapēkṣālakṣaṇaṁ vā sāmarthyamubhayathā ’pi sāpēkṣasya nāvakalpatē | katham—

anyavastvanapēkṣatvē hyanyēnaikārthatēṣyatē |
sāpēkṣastvanyavikṣiptō naikārthyaṁ pratipadyatē ||

avikṣipyamāṇau hi dvāvarthāvēkatra lōlībhāvaṁ pratipadyēyātām | na ca vikṣipyamāṇau, nānātvē buddhikāluṣyāt | yō hyavayavābhyāmēkatrōpasaṁhr̥tābhyāmubhayaviśiṣṭa ēkō ’rthaḥ pratipādyatē sō ’pi nirapēkṣābhyāmēva | sāpēkṣatvē saṁśayarūpēṇaikatrānupasaṁhārāt | ēvaṁ tāvadaikārthyalakṣaṇasāmarthyābhāvaḥ |

vyapēkṣā punarāhatya vigatāpēkṣatōcyatē |
sāpēkṣatvē ca dūrē ’sāvityēvamasamarthatā ||

na hi sāpēkṣō vigatāpēkṣaśabdēna śakyō vaktumityubhayasāmarthyābhāvādubhayavr̥ttyabhāvaprasaṅgaḥ | ēvaṁ tāvadyugapadanvākhyānē dōṣaḥ |


[p. 419]
kramēṇākhyāyamānē tu vākyabhēdō ’sakr̥cchrutēḥ |
kr̥tvā samāsamuccāryaṁ punaḥ śabdadvayaṁ bhavēt ||

ētadēvābhiprētyāha—na ca taddhitārthē vr̥ttasyētyādi |

taddhitārthē na vr̥ttasya vr̥ddhiḥ syāduttarē padē |
mahattvaṁ dravyasaṁbandhi nōpasarjanasaṁgati ||

mahaindra iti hi syānna cēndraviśēṣaṇaṁ mahattvam | na hyupasarjanamabhibhūtasvārthavr̥tti viśē ṣaṇāntaraiḥ saṁyujyatē |na ca samāsārthē vr̥ttasyēti vākyabhēdamātrēṇaivōcyatē | tēna kramavr̥ttirapi nāstīti pratipādya punaryugapadvr̥ttimēva dōṣāntarābhidhitsayōpanyasyati |‘aikaśabdyē parārthavat’ityanēna nyāyēnēndraśabdasya mahattvataddhitārthau prati vairūpyanimittavākyabhēdaprasaṅgaḥ| vidhyanēkavyāpārātmakaścāparō vākyabhēdaḥ | tathā hi—

mahattvasyēndrasaṁbandhaṁ tasya ca dravyasaṁgatim |
vidadhatpratyayō vākyaṁ bhindyātpunarapi śrutēḥ ||

tasmānnēndrōdēvatā mahattvaviśiṣṭaḥ | kiṁ tarhyavayavasaṁbandhānirapēkṣādrūḍhiśabdāttāddhitōtpattiḥ | ataśca siddhaṁ dēvatāntaratvam | na ca vr̥travadhōttarakālaṁ mahattvābhidhānēnēndrasyaiva mahēndratvaṁ bhavēt | vēdasyādimattvaprasaṅgāt | atō nityarūḍhasyaiva stutimātrārthamētat || 16 ||


[p. 420]
vyapadēśabhēdācca bhēdaḥ | ēvaṁ ca mantrayōrvyavasthā bhaviṣyati | itarathā vikalpē pakṣē bādhaḥ syāt | asati cārthabhēdē mantrabhēdasyādr̥ṣṭārthatā prasajyēta |

tasmādyathaiva sūryādērindrādatyantabhinnatā |
mahēndrasya tathaivēti pragāthāpanayō bhavēt ||

ēvaṁ vyākhyāyamānē tu rūḍhitvē taddhitē sati |
agnīṣōmādayaḥ sarvē rūḍhitvānna dvidēvatāḥ ||

yathaiva hīndraśabdasya mahattvataddhitāvapēkṣamāṇasya yugapatkramēṇa vā vr̥ttirna saṁbhavatyēvamēva sōmasyāgnimapēkṣamāṇasya na taddhitasaṁbandhastadapēkṣasya vā nāgninā saha samāsaḥ | tathā kramavr̥ttau punaruccāraṇē vākyabhēdānnānyataratra vr̥ttasyānyatarēṇa vr̥ttiḥ, sōmapadasya vairūpyaṁ, pratyayasyānēkārthavr̥ttiriti dōṣāṇāṁ sāmyēnarūḍhitvaprasaṅgātsamastadvidēvatyatvavyavahārōcchēdaḥ syāt |

na caiṣāṁ rūḍhitvaṁ śakyaṁ vadituṁ, sarvatra śāstrē dvidēvatyatvābhyupagamāt | tadyathācaturdhākaraṇēndrapītapūṣaprapiṣṭabhāgāvicārēṣu sāpēkṣāgnidēvatyādīnāmaindrāgnāgnīṣōmīyādīnāmāgnēyādiśabdaiḥ kēvalāgnyādidēvatākairasāmarthyādagrahaṇamiti vakṣyati | rūḍhitvē hi kasya kvāpēkṣā bhavēt |

tathā dvidēvatatvasāmānyēnaindrāpaupṇādīnāmagnīṣōmīyaindrāgnaprakr̥tikatvaṁvakṣyatē | tathā ‘mēdhapatibhyāṁ mēdham’ ityatra‘dēvatā tu tadāśīṣṭvāt’ ityarthadvayamāśrayiṣyatē | tathā manōtādhikaraṇē vakṣyatisatyamagnīṣōmau dēvatāprakr̥tau tāvagniśca sōmaśca tatrāgniradēvatā na tvasamavētaiti | tathā dēvatādvandvāśrayāṇi agnērītvaṣatvādīnismaryamāṇāni na śakyāni bādhitum |

yadi ca vyākaraṇamēvamādāvapramāṇaṁ tarhi dēvatātaddhitasmaraṇāprāmāṇyādagnīṣōmādīnāṁ dēvatātvamapi na syāta | atha tatpratītirabhyupagamyēta sā tulyā ’rthadvayapratītāvapīti rūḍhitvābhāvaḥ | ētēnāśvakarṇādivadartharahitasamāsānvākhyānēna svarasaṁskāraprasiddhyartha
[p. 421]
magnīṣōmīyādidvaṁdvasmaraṇaprāmāṇyakalpanaṁ pratyuktam | tathā hi—

yatrārthasya visaṁvādaḥ pratyakṣēṇōpalabhyatē |
svarasaṁskāramātrārthā tatra vyākaraṇasmr̥tiḥ ||

mahadindraśabdayōstāvadavaśyaṁ pr̥thagarthābhidhānaśaktiḥ kalpayitavyā | tayōśca guṇaguṇya bhidhāyitvādviśēṣaṇaviśēṣyātmakatvamavadhāritam | tatra yāvadēva saṁhatāvuccāritau tāvadēva pūrvānubhūtārthasaṁbandhitayā viśiṣṭārthapratyayō jāyatē | na cāsya nivartakaṁ kiṁcidasti | na ca samudāyasyāpūrvaśaktyantarakalpanāpramāṇaṁ vidyatē | labdhātmikā ca samudāyaprasiddhiravayavaprasiddhiṁ bādhatē | na cāvayavārtharahitārthāntaraprayōgaṁ vispaṣṭamantarēṇa tadātmalābhaḥ | kiṁ ca—

ēkastāvadatiklēśairindrō ’stītyavagamyatē |
mahēndrastvaparaḥ kalpyaḥ punaḥ klēśāntarairbhavēt |

pratyakṣē ’pi tāvadarthē ’nēkaśabdaśaktēḥ kalpanā niṣpramāṇikā, kimuta yatrārthasadbhāvō ’pi kalpanīyaḥ | tadihēndraśabdaprayōgānyathānupapattyēndrastāvadadr̥ṣṭō ’pi kalpyatē, tatra yadipunarmahēndraśabdaprayōgānyathānupapattirbhavēttatō ’rthāntaraṁ mahēndrō nāma kalpyēta | yadā tu pūrvakalpitābhyāmēva mahadindrapadaśaktibhyāṁ prayōgaḥ sidhyati, sa ēva cārthaḥ kiṁ cidviśiṣṭaḥ pratyabhijñāyatē, kastadā ’rthāntaraṁ kalpayituṁ śakṣyati | tasmādindra ēva mahattvaviśiṣṭō mahēndrō nānya iti siddham | na ca samāsaṁ kr̥tvā taddhitē kriyamāṇē kasya cidasāmarthyaṁ samāsavēlāyāṁ taddhitavēlāyāṁ cāpēkṣaṇīyārthāntarānupādānāt | na ca dviruccāraṇanimittavākyabhēdaprasaktiḥ | sakr̥duccāritaikapadōpāttānēkārthakathanāt | vr̥ttidvayātmakaṁ hi māhēndrapadam | ēkaikā ca vr̥ttirvākyārthē vartatē | tatra yayōrvākyayōrarthau māhēndrapadēnōpāttau tau tābhyāṁ nirbhidya kathyētē | yaccātrāsakr̥duccāraṇaṁ dr̥śyatē na tadvēdavacanasyaiva | na hi kadā cidapyēvaṁrūpō vēdō ’sti mahāṁścāsāvindraśca mahēndrō dēvatā asyēti māhēndraḥ | na caitadēva vaidikaṁ padamēvaṁ vibhajyatē | vibhāgasya pauruṣēyatvēnāvaidikatvāpattēḥ | kiṁ tu—

vēdē svarūpataḥ śabdō māhēndrādiravasthitaḥ |
tasyārthaḥ sakalō vākyaiḥ pauruṣēyairnirupyatē ||

vicitraśaktīni hi padāni ēkānēkapadārthapratītēḥ |

tathaiṣāmarthakathanaṁ kadācitpadēnaivānyēna kriyatē kadācidvākyēna, tēnāpyēkēnānēkēna vā dvipadēna bahupadēna vēti vaicitryam | tadyathā kaḥ pikaḥ kōkilaḥ, ka aupagava upagōrapatyam | upagunā vā svakāntāyāmutpāditaḥ | tathā pacatītyuktē pākaṁ paragāmiphalamēkaḥ kartā pūrvāparībhūtaṁ vartamānakālē nirvartayatīti kathyatē | na caivaṁ kathayatāṁ vākyabhēdaḥ prasajyatē | na vā ’śabdārthatvamadhyavasīyatē | ēvamēva yadi māhēndrapadōpāttō ’rthastadaspr̥śadbhirēva
[p. 422]
śabdaśaktividbhiḥ puruṣaiḥ svavākyēnaikēnānēkēna vā kathyatē kastatra vākyabhēdaḥ, śatakr̥tvō ’pi hi svavākyamuccāryamāṇaṁ na vēdaṁ dūṣayati | na ca tadīyōḥ ’rthaḥ kathyamānaḥ pauruṣēyatvaṁ bhajatē, avaśyaṁ cānēkō ’rthaḥ puruṣaiḥ kathyamānaḥ kramēṇa kathayitavyaḥ, sō ’pi ca prakr̥tipratyayapaurvāparyēṇētyēvaṁ kathyatē mahāṁścāsāvindraścētyādi | na caivaṁ sāpēkṣatvam |‘athavā bhavati ca pradhānasya sāpēkṣasyāpi samāsa’ iti yadyapīndraśabdastaddhitāpēkṣastathāpi mahattvaṁ prati pādhānyāllabhatē samāsam | ataśca yugapadapēkṣāyāmavirōdhastathāpi tu vr̥ttiḥ kramēṇaiva | kutaḥ—

sāpēkṣō ’pi mahattvēna pradhānatvātsamasyatē |
tadapēkṣō guṇatvāttu taddhitēnaiva vartatē ||

tēna yatraiva pradhānaṁ sāpēkṣaṁ tatraitayaiva tāvadvr̥ttyā bhavitavyamiti samāsa ēva prathamaṁ bhavati | yadi vā kr̥tvā samāsaṁ tantrēṇa vr̥ttiriṣyēta, tataḥ śuddha indrastaddhitasaṁbandhī śuddhaśca samāsabhāgiti nirguṇasyaivēndrasya dēvatātvāpattērguṇānarthakyaprasaṅgaḥ |

na cēndramahattvayōryugapattāddhitārthē nipatitayōraruṇaikahāyanyādivatparasparaniyamō labhyatē | na hyakriyāyāṁ yugapatsaṁnipātō nāpi viśēṣaṇavaśīkārasāmarthyam | satyapi ca dvandvadēvatāpattiḥ | akr̥tasamāsayōśca mahadindraśabdayōranēkatvādvivakṣitaikasaṁkhyaprātipadikanimittataddhitasaṁbandhābhāvaprasaṅgaḥ | kiṁ ca—

subantau yadi vaitau tē, na prātipadikaṁ tataḥ |
asubantatvakḷptau vā samāsāṁśō na labhyatē ||

tasmānna yugapadvr̥ttiriti kramavr̥ttyā samāsārthasyaiva dēvatātvam | ataścēndra ēva guṇasaṁyuktō mahēndrō nārthāntaramiti pūrvapakṣa ēva śōbhana ityanyaduttaraṁ vācyam | taducyatē—

śrutyā hi dēvatā yāgē samavaiti na rūpataḥ |
tasmānmāhēndraśabdōktyā mahēndrō dēvatēṣyatē ||

yadyapyabhinnō ’rthastathāpi‘vidhiśabdasya mantratvē bhāvaḥ syāttēna cōdanā’ iti mahēndraśabdēnaivōcyamānasyāsmin grahayāgē dēvatātvaṁ nānyathā | tatra sakalaparyāyēṇāpi br̥hadindrādiśabdēnōcyamānasya dēvatātvaṁ na bhavati kimuta nyūnēnaivēndraśabdēna | tathā hi—

arthō ’pi yādr̥śō yatra dēvatātvēna cōditaḥ |
manāgapi tatō ’nyatvē dēvatēti na gamyatē ||


[p. 423]
dēvatātvasya pratyakṣādyanavagamyatvāccōdanaivaikaṁ pramāṇaṁ sā ca yaṁ yādr̥śaṁ yatra yādr̥śē cārthē vidadhāti, sa yadi tathaivānuṣṭhānē ’pi saṁpādyēta, tatastatpramitō ’yamityavasīyatē |

kiṁcidapi cēdihānyathā jātaṁ nivr̥ttavyāpārāyāṁ cōdanāyāṁ pramāṇāntaraṁ mr̥gyaṁ na ca tadastītyapramāṇatā yathā vakṣyati | ‘sa ēvāgniraṣṭākapālasya dēvatā nājyasya’ iti | tēna vyavasthāvaśādyathaivēndrē cōditē ’gnērdēvatātvaṁ na bhavati, sōmasya ca cōditē na purōḍāśasya, abhiṣutasya ca na latāyāḥ, śuddhē ca na saguṇasya, tathaiva guṇavati cōditē na nirguṇasya | kutaḥ—

dēvatā hi vidhēyatvādvivakṣitaguṇēṣyatē |
lakṣaṇatvē tu tasyāḥ syādavivakṣā guṇādiṣu ||

yadi hi taddhitasaṁbandhē dēvatōddiśyamānā syāttatō ’syā guṇavivakṣā bhavēt | iyaṁ punaravidhīyamānā dēvatātvamēva na pratipadyata ityavaśyōpādātavyā | tataśca vivakṣitaguṇatvāttadapāyē na kathaṁ ciddēvatēti gamyatē | yathā śuklavāsā bhōjayitavyō ‘lōhitōṣṇīṣā r̥tvijaḥ pracaranti’ ‘daṇḍī praiṣānanvāhaṁ’ iti viśēṣaṇarahitānāmakarmāṅgatvam | yadā tē ’pyuddiśyantē yō ’yaṁ śuklavāsāstamānayētyādau tadā vinā ’pi viśēṣaṇēnānīyantē | tadiha yadyapi tāvaddēvatā rūpēṇōpakuryāttathāpi na guṇarahitāśrīyēta, kimuta yadā ’midhānōpakāriṇī vidhigatavyatiriktābhidhānābhihitā naiva pratyabhijñāyatē saivēyaṁ dēvatēti |

samāsēna ca vidhīyamānāyāṁ nānēkārthavidhidōṣaprasaktiḥ | tatra māhēndragrahagatā na kathaṁ cidindraśabdēnōcyatē |

yā tu tēnōcyatē sā tatra naiva dēvatētyanarthakamēvāsyāḥ prakāśanam | ataśca ‘na śrutisamavāyitvāt’ ityayamapi sūtrārthō bhavati śrutisamavētaṁ dēvatātvaṁ bhaviṣyati tadadhīnajñānamityarthaḥ | tacca taddhitasaṁvādē sati jñāyatē | tasmādasti dēvatābhēda iti | kathaṁ tvaṁsmin pakṣē bhāṣyagamanikā | tadabhidhīyatē |

pūrvapakṣavādī tāvadanutkarṣaṁ pragāthasya vadati, yaśca māhēndrādgrahādindrābhidhānasamarthamantrānutkarṣaṁ vadati tēnākarmāṅgabhūtārthaprakāśanavaiyarthyādindra ēvātra śuddhō dēvatābhūtaḥ prakāśyata ityabhyupagataṁ bhavati |

tasya ca dēvatātvaṁ nābhyupagamamātrēṇa sidhyati, nāpi pramāṇāntarēṇēti ya ētadgrahōtpattivākyē dēvatābhidhānaśaktastaddhitaḥ śrūyatē ‘māhēndraṁ gr̥hṇāti’ iti tatsaṁyōgādvijñāyatē | sa ca yadi samāsānniṣkr̥ṣya kēvalādindraśabdādutpādyatē, tatō mantrābhidhēyasadr̥śaṁ dēvatātvamuktaṁ bhavati |

siddhavaccaitamarthaṁ pūrvapakṣavādinō ’bhiprētaṁ manvānō niṣkr̥ṣya bravīti indrō ’sya dēva
[p. 424]
tā—iti taddhitasaṁyōgēna jñāyatē,na cāsya mahattvamapēkṣamāṇasyākr̥tē samāsē śuddhasyōpasarjanībhūtasya taddhitasaṁyōgaḥ,taddhitasaṁyōgāpēkṣasya vēti—satyami sāpēkṣapradhānasamāsē prātipadikāvasthāyāṁ taddhitāpēkṣā, na ca tadānīmasuvantatvātsamāsōpapattiḥ | tēna yatraiva pr̥thagbhūtaṁ subantaṁ saṁbandhārhamēva padāntaramapēkṣatē yathā rājapuruṣaḥ śōbhana iti, tadviṣayamēvait, ‘bhavati vai pradhānasya sāpēkṣasyāpi samāsa’ iti draṣṭavyam |

akr̥tē ca samāsē taddhitāpēkṣāyāṁ vākyāttaddhitōtpattirityabhyupētaṁ syāt | śuddhasya vā taddhitasaṁsparśādviśēṣaṇānantargatiprasaṅgaḥ | kramavr̥ttiḥ punarbhavatō nābhiprētaiva, pūrvaṁ taddhitasaṁbandhē pūrvōktāvēva dravyaviśēṣaṇōttarapadavr̥ddhiprasaṅgadōṣau |

na ca samāsārthē vr̥ttasya śuddhasya taddhitasaṁbandhaḥ | tēnaikasminnēva prayōgē tantrasaṁbandhō ’bhyupagantavyaḥ | tataśca‘aikaśabdyē parārthavat’ iti tathaiva vairūpyadōṣaḥ |

vispaṣṭaścāyamanyō ’rthaiti prāksamāsādanēkārthavidhēḥ samāsapadalamyatvādvākyamēdamāha | kr̥tē tu samāsē naiṣa dōṣaḥ |tasmānnēndrō dēvatā ’mahattvaviśiṣṭaḥ śuddhaḥkiṁ tarhi, viśiṣṭa ēva |

atha vā nēndrō dēvatā kēvalapadōpāttaḥ śuddha ityabhiprāyaḥ | kathaṁ tarhi, mahattvaviśiṣṭaḥ, samāsaprātipadikāttaddhitōtpattēḥ |

natvavayavasaṁbandhēnēti—nāvayaprasiddhinirākaraṇaparaṁ, kiṁ tarhi, nāvayavasaṁbandhēna taddhitōtpattirniṣkraṣṭumaśakyatvādityabhiprāyaḥ |

tasmāddēvatāntaramiti | satyapi dravyaikatvē saguṇanirguṇāśrayaṇāddēvatāntaratvam | āha ca—

ācāryō mātulaścēti dravyaikatvē ’pi dr̥śyatē |
apēkṣāhētubhēdēna vyavahāraḥ pr̥thaktayā ||

yadapyucyatē indrasya vr̥travadhōttarakālamiti | pūrvaṁ sarvatra śuddhātmanaḥ pratipannadēvatātvasya paścāttanō ’yaṁ guṇaḥ stutimātrōpayōgī na dēvatātvē ’ntarbhavatīti manyatē | asya tūttaraṁ gatārtham |

sthitē ca dēvatāntaratvē, śuddhasya dēvatāyāḥ prakāśanaṁ, śuddhēna vā viśiṣṭasya, viśiṣṭacōdanāyāmapi vā śuddhasya dēvatātvaṁ, śuddhaśabdōccāraṇē ’pi vā viśiṣṭē dēvatātvaṁ pratipadyata ityādi sarvamandhakāranirīkṣitaṁ sāhasamātrēṇābhyupagamyēta, na caitadyuktam | atō yatra vidhimantrayōrdēvatāsaṁvādastatra pragāthō nīyēta | asmatpakṣē punaḥ—

yāṁ kāṁ cidapyupādāya dēvatāṁ sādhitā stutiḥ |
adr̥ṣṭaṁ yāgamātrārthaṁ karōtyārādavasthitam || 17 ||


[p. 425]
yadi cādimānanādirvā guṇaḥ kēvalamindrastutyarthamēvōpādīyatē na dēvatātvē ’ntarbhavati, tatō ’syōpādānamēvānarthakaṁ syāt | sarvā hi dēvataivamarthamabhidhīyatē vidhīyatē vā, kathaṁ nāma taduddēśēna karma kriyētēti |

yadi cāvihitē vihitē ca guṇē kēvalēnēndrēṇa vyavahiyatē tatō nārthō guṇābhidhānēna | kiṁ ca—

guṇō ’nantargataścātra paścādābhihitō bhavēt |
lakṣaṇatvēna vōktaḥ sannacāprāptēstadasti tē ||

na hi grahasaṁbandha indrasya prāptō yēna tadratēndrānuvādēna mahattvaṁ kēvalamēva stutyarthamucyēta | na ca mahānindraḥ prāptō yatō guṇēnōpalakṣya vidhīyēta | tasmādaprāptavidhērdēvatāntaratā || 18 ||

pūrvavanmantravyapadēśabhēdavyavasthā || 19 ||

vaśādidravyāṇāmartharūpōpakāritvātpratyakṣalabhyē viśēṣē sāmānyēnāpi siddhērna vidhi
[p. 426]
śabdādaraḥ || 20 ||

balavatpramāṇavirōdhē saṁskārapakṣastyajyēta, na ca sō ’sti, liṅgabalīyastvādutkarṣasiddhērityaparyudāsaḥ saṁskārapakṣasya |

atha vā ’rthaikadēśō ’yaṁ samāsārthaprakāśanam |
kariṣyatyavirōdhāya manōtāsthāgniśabdavat ||

anutkr̥ṣyamāṇa ēva vā pragāthaḥ sannidhivaśādavayavadvārēṇa mahēndramavirōdhāya dr̥ṣṭārthatvāya ca prakāśayiṣyati, yathā ’gnīṣōmīyē manōtāyāmagniśabdaḥ prakaraṇātsamāsasthaḥ pratīyamānaḥ sāhacaryātsōmamapi pratipādayansamudāyārthō vijñāyatē | ataścānutkarṣē ’pyadōṣa iti || 21 ||

āmnātēṣvapi mantrēṣu nōtkr̥ṣṭēṣvarthadarśanam |
sarvēṣu bhavatītyēvaṁ nōtkr̥ṣṭatvaṁ na duṣyati ||

na hi yamādīnāṁ grahāntarēṣvapi dēvatātvaṁ yēnēndravadutkr̥ṣṭairmantraiḥ prakāśyēran | atastēṣāṁ tāvadvidhyānarthakyaprasaṅgādavaśyamadr̥ṣṭārthatvēna bhavitavyam | tataśca tatsāmānyāditarēṣu tathātvaṁ, tasmānna saṁskārakarmatvamiti || 22 ||

yamādayō na vidyantē yadyapi grahadēvatāḥ |
anyakarmōpayōgitvātprakāśyāḥ syustathāpi naḥ ||

maṇḍūkasūktasyāgnau prayōgaḥ, tatra maṇḍūkēnāgnivikarṣaṇāmnānāt | akṣasūktasya rājasūyē, tatra ‘akṣairddīvyati’ iti vidhānāt |


[p. 427]
mūṣikāsūktasyaikādaśinyām, ‘ākhustē paśuḥ’ | ityupaśayasaṁbandhasaṁkīrtanē sati taddvārēṇōpaśayasyaiva stutiḥ | kuṣumbhakasūktādīnāṁ tu yadi kva cidviśēṣarūpēṇārthō nāsti tataḥ sāmānyavidhānēnārthavattā bhaviṣyati |

vācaḥ stōmē sarvamantrōpadēśāt | tathāśvinē sūryōdayāvadhi samāptyasaṁbhavē sarvāsāmr̥cāmupadēśāt |

tatra vacanēnaivāsamavētārthamantravidhānasāmarthyādagatēradr̥ṣṭārthāśrayaṇaṁ, na ca kvacidadr̥ṣṭārthatvēna sarvatraiva dr̥śyamānamapyarthaṁ prōjhjhyādr̥ṣṭārthatvakalpanā yujyatē | tathā hi—

na japādāvadr̥ṣṭārthē vaiṣṇavyādinidarśanāt |
yājyādāvapi dr̥ṣṭārthē syādadr̥ṣṭārthakalpanā || 23 ||

yaduktaṁ manōtāyāmivāgniśabda indraśabdaḥ samāsārthaṁ lakṣayiṣyatīti | tadayuktam | kutaḥ | ētasmādēva dōṣāt | na hīndraśabdasya svārthamabhidadhataḥ kaścidvirōdhō yēna śrutivr̥ttiṁ jahyāt |

sarvādr̥ṣṭārthānāṁ ca yathākathaṁ cillakṣaṇayā dr̥ṣṭārthatvāpādanasaṁbhavādayuktamētat | yattūktamutkr̥ṣyatāmēvēti | tadayuktam | kutaḥ—

prakr̥tastōtraśēṣatvaṁ śrutyā saṁnidhikḷptayā |
vinā sāmānyasaṁbandhālliṅgaṁ cāviniyōjakam ||

yadi hyēkāntēna prathamaṁ dr̥ṣṭārthatvamavadhāritaṁ syāt tataḥ kramasaṁnidhikalpyā śrutirbādhyēta, yatastu viniyōgōttarakālā prayōjanakalpanā na tadvaśēnaiva viniyōgastēna kramasaṁnidhibhyāṁ viniyuktē dr̥ṣṭamadr̥ṣṭaṁ vā prayōjanaṁ kalpyamānaṁ na virudhyatē | na cōtkr̥ṣṭasya pragāthasyānyatra viniyōgahēturasti |

liṅgaṁ hi dēvatāṁ prakāśayituṁ sāmarthyēna tanmantraṁ svarūpē viniyuñjīta, tathā cātvā
[p. 428]
narthakyaprasaṅgaḥ | karmasaṁbandhē tu na kaścidasya vyāpāraḥ | tadētalliṅgaṁ yadi sāmānyataḥ kēna citkarmasaṁbandhaḥ | kriyatē, tataḥ kathaṁ tasyōpakariṣyatītyapēkṣitē yathā śaknōtītyēvamāśrayaṇāddēvatāprakāśanadvārēṇēti viniyuṅktē |

na cātra sāmānyasaṁbandhakāraṇaṁ paśyāmaḥ | tasmādutkr̥ṣṭānāmānarthakyamēva syādityadr̥ṣṭārthataiva nyāyyā | kiṁca—

ēvaṁ ca saptamī ṣaṣṭhī dvitīyā stautiśaṁsatī |
śrutivr̥ttā bhaviṣyanti tvatpakṣē ’nyārthavr̥ttayaḥ ||

guṇaguṇyabhidhānakriyāṇāmakṣarārūḍhatvātsaptamīśrutisaṁyōgō ghaṭatē | prakāśanē hētukaraṇatvāttr̥tīyāyuktāḥ kavatyādayaḥ śrūyēran | nanu stutāvapi kavatīnāṁ karaṇatvāttr̥tīyaiva prāpnōti | naiṣa dōṣaḥ—

ādhāratvamapi hyāsāṁ karaṇatvaṁ ca vidyatē |
tatraitayōryathābhīṣṭaṁ nirdēśa upapadyatē ||

prakāśanaṁ punaḥ paramārthatastāvadātmādhāram | karmatvapratipattyuttarakālaṁ ca vyāpyatvāddēvatādhāram | tatra kavatīnāmaikāntikamēva karaṇatvamiti vaiṣamyam |

api ca stauti śaṁsatīti stutibhāvanā pūrvāparībhūtā śrūyatē | tasyāṁ ca dhātvarthaḥ karaṇabhūtaḥ śēṣāṇi ca kārakāṇi nityaṁ dhātvarthaṁ niṣpādayanti saṁbadhyantē | tatra yadi mantrāḥ stōtranirvr̥ttyarthā bhavanti tatō ’pēkṣitārthakaraṇācchāstradr̥ṣṭamarthaṁ kurvantō dr̥ṣṭārthā bhavanti | prakāśanaṁ tu kurvantō ’cōditakaraṇādadr̥ṣṭārthā bhavēyuḥ | tataśca varaṁ stutīnāmēvā ’dr̥ṣṭārthatvam | kiṁ ca |śrutyaiva ṣaṣṭhī pārārthyaṁ dēvatānāṁ bravīti naḥ |
na pradhānaṁ guṇāścēṣṭāḥ stutēstēna pradhānatā ||

dēvatāprādhānyē hi prātipadikārthaparatvādavyatiriktārthaviṣayā ‘agnirmūrdhā’ ivatprathamaivaśrūyēta |


[p. 429]
yadapi kiṁ citprathamāntaṁ tadapi yōgyatāpūrvakaikavākyatvavaśēna guṇasaṁbandhārthamēva | yathā, indrō yātō—jaṅgamasya, avasitasya—sthāvarasya ca rājēti |

na ca guṇānāmupayōgō ’stīti tatprādhānyānāśrayaṇē stutyarthataiva yuktā | satyamiti granthacchēdaḥ | tatrārthavādanyāyēna śēṣapadānarthakyaprasaṅgātsatyapi pūrvatra prādhānyaparyavasānasaṁbhavē stutyarthēnaivaikavākyatā yuktā |

na caivaṁ stautiśaṁsatyōḥ prakāśanalakṣaṇārthatā bhaviṣyatīti stutērēva prādhānyam || 24 ||

pr̥thaktvanivēśinī dvidvādaśasaṁkhyā na prakāśanābhēdē sati śabdēnōcyatē | sāmānyāvivakṣāyāṁ vā pratyr̥caṁ pratipadaṁ ca tannirvr̥ttērna dvādaśatvē ’vatiṣṭhatē | nanu ca stutāvapi tulyamētat | tathā hi—

sāmānyastutirēkaiva bhēdō ’pi pratyr̥caṁ sthitaḥ |
na cānyathā vivakṣā ’sti yatō dvādaśatā bhavēt ||

atha stōmavaśādr̥ksamudāyasādhyāḥ stutayō gaṇyantē tathā prakāśanānyapītyaviśēṣaḥ | ucyatē—

kriyāḥ phalāpavargiṇyastatsaṁkhyāgaṇanāḥ sadā |
apūrvadvādaśatvācca dvādaśatvaṁ nirūpyatē ||

prakāśanārthatvē hi pratyr̥caṁ pratipadaṁ ca tannirvr̥ttidarśanātkriyāsamāptērna kiṁ citkāraṇamasti, yēna dvādaśatvaṁ paricchidyēta | apūrvārthatvē tu tēṣāṁ śāstragamyatvādyathōktastōmasaṁpadaḥ prāṅnirvr̥ttipramāṇābhāvādr̥ksamudāyēnāpūrvanirvr̥ttēstaddvārēṇa kriyāsamāptyupalakṣaṇādapūrvāṇāṁ dvādaśatvēna mtutidvādaśatvasiddhiḥ | na hi pratyr̥caṁ sarvastōtrēbhyō vā tatkalpanāyāḥ
[p. 430]
kiṁ citpramāṇamasti yathā prakāśanasya darśanam || 25 ||

r̥cāmanūhyatvādāgnēyagrahacōdanayaivāgnēyīnāṁ stutisādhanatvasiddhēḥ ‘āgnēyīṣu stuvatē’ ityanarthakaṁ vacanam || 26 ||

sabandhasya bhēdanibandhanatvātsaṁbandhavacanēna stōtraśastrayōrbhēdaḥ | sa ca prakāśanaikatvānna prāpnōti | nanu stutyēkatvāditaratrāpi tulyamētat | atha pragītāpragītamantrasādhanatvēna bhēdaḥ, tadvyaktidvārēṇa vā, sa pūrvapakṣē ’pyaviśiṣṭaḥ | tatrōttaraṁ dvādaśatvavat | atyantabhēdāddhi stōtraśastrāpūrvayōstaddvārēṇa kriyayōrbhēdamupacarya saṁbandhavacanam | na tu prakāśanaṁ svataḥ phalatō vā bhidyatē || 27 ||

yadidaṁ dvitīyāpratipāditakarmārhamabhidhānamidaṁ cāparaṁ prādhānyē kāraṇam | pradhānakriyā hi kēna cidrūpēṇēpsitā ‘agnihōtraṁ juhōti’ ‘ādhāramādhārayati’ itivadbhavati na saṁskārakriyā ’tyantaguṇabhūtatvāt |

atha vā stōtraśastrasamākhyayōrabhidhānatvaṁ tatprādhānyajñāpanārtham | itarathā hi prakāśanamityēvaṁ samākhyā syāt | avahantyādivadvā naiva bhavēt || 28 ||

yō ’yaṁ mantrē phalāśīrarthavādaḥ sa stutēḥ pradhānatvē ghaṭatē sarvatra pradhānaviṣayatvātprārthanānām | tvatpakṣē tu—


[p. 431]
dēvataiva pradhānatvātphalaṁ yācyēta karmavat |
na svāmini sthitē kaściddāsātprārthayatē phalam || 29 ||


iti stutaśastrādhikaraṇam || 5 ||
iha mantrā udāharaṇam | kiṁ tadgatā bhāvanāvacanā brāhmaṇavadvidadhati nēti saṁdēhē śabdābhēdādvidhāyakā ityāśaṅkya mantratvātprāptārthatvācca vidhitvāsaṁbhavēna prayōgakālēṣu brāhmaṇavihitānāmēvārthānāṁ smārakā ityuttarapakṣaṁ uktaḥ | tathā hi—

na karmāntaratā ’styatra balavatpratyabhijñayā |
na cōpāttō guṇaḥ kaścinna ca vākyāntarē stutiḥ ||

smārakatvapratipakṣau hi vidhyarthavādau syātāṁ, tadiha svarūpaṁ tāvadanyataḥ kriyāyāḥ prāptaṁ guṇaphalanimittāni tu naivōpāttāni yāni vidhīyēran |

na ca vākyāntarasthē paryavasitaprayōjanē vidhau stutirupapadyatē | taduktaṁ prathanamantrē | tasmātprakāśakā mantrā iti yadvyākhyāyatē tatra vadāmaḥ | kiṁ punaḥ kāraṇaṁ mantratvēnākhyātaviśēṣāṇāṁ vidhiśaktistirōdhīyatē kathaṁ ca brāhmaṇatvēnāsāvavirbhāvyatē | dr̥ṣṭāśca mantragatā api vidhāyatā ‘vasantāya kapiñjalānālabhatē’ ityādayaḥ |

tathā brāhmaṇagatā apyavidhāyakā yathā ‘yasyōbhayaṁ havirārtimārchētē’ ityādayaḥ | tasmānnāyamēkāntaḥ | kiṁ ca—


[p. 432]
prāptatvādyadi cēṣyēta mantrāṇāmanuvādatā |
tairēva vihitaṁ kasmānna smārayati cōdanā ||

na hyatra viśēṣahēturasti kiṁ brāhmaṇavihitamāsādyōpahatavidhiśaktirmantraḥ smārakō bhavatyatha vā viparyaya iti |

tatrōbhayōranuvādatvāsaṁbhavādagr̥hyamāṇaviśēṣatvācca dvayōrapi vidhāyakatvam | abhyāsācca karmabhēdaḥ syāt | balavatpratyabhijñāyāścābhyāsādhikaraṇa ēvōttaraṁ bhaviṣyati | tasmānnaivamabhidhāyakatvasiddhiḥ | yē ’pyāhuḥ—

yasmādvrīhyādivanmantrāḥ karaṇatvēna karmaṇām |
brāhmaṇēna niyujyantē tadvattē na vidhāyakāḥ ||

tairapi sāmānyatō dr̥ṣṭamātraṁ vyapadiṣṭam | kutaḥ—

vidhiśaktirniyōgēna na mantrasyāpanīyatē |
tatō vidhāsyati hyēṣa niyōgātsmārayiṣyati ||

na hi viniyuktēna na vidhātavyamiti kiṁ citpramāṇaṁ yadi svatō vidhiśaktirastyēva | atha tvasau prathamamēva nāsti vyarthō viniyōgōpanyāsaḥ | na cōbhayakaraṇē virōdhaḥ | tathā hi—

vidhāyakaṁ sadapyarthaṁ brāhmaṇaṁ smārayiṣyati |
‘mantratastu virōdhē syāt’ityatraitadvadiṣyatē ||

yē ca vacanēnānaviniyuktāstē ca tvatpakṣē nirākaraṇahētvabhāvādvidhāyakāḥ prāpnuvantītyētadapyakāraṇam | na cātra mantrōpanyāsasya kaścisaṁbandha ityanyathā varṇyatē | vividhamēvākhyātaṁ guṇapradhānakarmatvēnōktam |

athēdānīṁ prastūyatē kiṁ tāvēva dvau prakārāvutānyō ’pyastīti | tatra na tr̥tīyaḥ prakārō ’stīti matvā pūrvapakṣavādī vadatyaikārthyamiti | tathā prāptē ’bhidhīyatē || 30 ||

asti tr̥tīyaḥ prakārō yadabhidhāyakatvaṁ nāma | paśya—


[p. 433]
yēṣāmākhyātaśabdānāṁ yacchabdādyupabandhanāt |
vidhiśaktiḥ praṇaśyēttu tē sarvatrābhidhāyakāḥ ||

mantragatānāṁ brāhmaṇagatānāṁ cākhyātaśabdānāṁ yēṣāṁ śabdāntarēṇa vidhiśaktirapagacchati tēṣāmabhidhāyakatvam | tatra ‘na tā naśanti’ ityatra tāvadyacchabdōpahitō vidhāyakō ’nuvādatvaṁ prārthayatē | tathā ‘ahē budhniya mantraṁ mē gōpāya’ ityāmantraṇavibhaktyā | dāmi gr̥hṇāmītyuttamapuruṣēṇa | ‘yadi sōmamapaharēyuḥ’ iti yadiśabdēna | tē caivamādayaḥ prāyēṇa mantrēṣviti mantrā udāharaṇam | avidhāyakā mantrā iti ca prasiddhiḥ |

brāhmaṇē tu bhūyāṁsaḥ pratyayā vidhāyakāstēna tadvidhāyakamiti prasiddham | alpē tvavividhāyakā iti tadahi nōdāharaṇam | vidhāyakatvāvidhāyakatvē tu tayōryathōktamēva kāraṇamiti na mantratvabrāhmaṇatvayōrvyāpāraḥ |

tatra tvētāvānvyāpārō dr̥śyatē | rūpādēva brāhmaṇagatānāṁ vidhitvanivr̥ttau satyāṁ nimittādipratyāyanārthatā | na hi tēṣāṁ rūpaṁ karmasu prayōgārham | mantragatānāṁ tu rūpamēvōpalabhya dāmi gr̥hṇāmi nirvapāmīdāmidaṁ ca karōmyagnīnvihara varhiḥ str̥ṇīhi idamidaṁ ca kurvityādikaṁ śakyamētaiḥ karma smartumiti viniyōgabuddhirbhavati | kutaḥ—

anuṣṭhānē padārthānāmavaśyaṁbhāvinī smr̥tiḥ |
ananyasādhanā ’nanyakāryairmantraiḥ prasādhyatē ||

na tāvadanuṣṭhānavēlāyāmasmr̥taḥ kaścitpadārthaḥ śakyaḥ kartumityavaśyaṁbhāvinyā smr̥tyā yōgyasādhanamātrāpēkṣaṇādyatkiṁcid brāhmaṇapadārthānusaṁdhānaṁ vā pūrvapadārthapratyavēkṣaṇaṁ vā sūtragranthō vātmīyagrahaṇavākyāni vōpadraṣṭādi vā sādhanaṁ grahītumārabhyatē |

tatrānanyaprayōjanānmantrānprakaraṇē paṭhyamānānsāmānyēna kimapyēbhiḥ kartavyamityēvaṁ prayōgavacanēna gr̥hyamāṇānupalabhya yādr̥śēna vākyēna smr̥tiḥ kartumākāṅkṣyatē tadrūpā ēta iti viditvā liṅgaprakaraṇānumitayā śrutyā viniyōgē satyabhidhānārthatā vijñāyatē |

tataścōpāyāntarāṇyapramāṇakatvānnivartantē | niyamādr̥ṣṭasiddhiśca mantrairēva smr̥tvā kr̥taṁ karmābhyudayakāri bhavatītyavadhāryatē | bhāṣyamapyatraiva yōjanīyam |

nāsakr̥dapyuccāraṇē tatpratyayāditi na prāptatvābhiprāyēṇōcyatē | kiṁ tu yacchabdōpa
[p. 434]
bandhādasyaiva mantrākhyātasyānyataḥ prāptamahaṁ bravīmītyēvaṁrūpapratyayāt | śatakr̥tvō ’pi hyēvamādiruccāryamāṇaḥ svasāmarthyēnaiva nāpūrvapratyayaṁ karōti tata ēva pūrvaprāptabuddhyutpādāt || 31 ||


iti mantrāvidhāyakatvādhikaraṇam || 6 ||
yathōktēna nyāyēna mantrōdāharaṇasyātantratvātprāsaṅgikāmidaṁ pūrvasūtraprayuktamantraśabdārthalakṣaṇābhidhānamiti nāvaśyamidamarthatō ’dhikaraṇaṁ pūrvam | śakyaṁ hi vākyamātramapyudāhr̥tya vicārayitum |

bhāṣyakārastu sūtrakārōccāritamantraśabdādarēṇa paurvāparyaviśēṣamāha | taccōdakēṣviti | tat—abhidhānaṁ cōdakaṁ prayōjakaṁ yēṣāmiti bahuvrīhiḥ | arthadarśanamātrārthaṁ tu ṣaṣṭhīkathanaṁ bhāṣyē | adhyētr̥vr̥ddhavyavahārāsiddhaṁ cēdaṁ prāyikācihnayuktaṁ lakṣaṇaṁ lāghavārthamuktam |

dharaṇigatānēkadravyapratyēkanirīkṣaṇē punaḥ punaḥ pr̥ṣṭhaṁ kuṭilīkriyata iti tatsāmānyēna pr̥ṣṭhākōṭābhidhānam | ślēkaścaivaṁ draṣṭavyaḥ—

r̥ṣayō ’pi hi lakṣyāṇāṁ nāntaṁ yānti pr̥thaktvaśaḥ |
lakṣaṇēna tu siddhānāmantaṁ yānti vipaścitaḥ |

vr̥ttau lakṣaṇamētēṣāmasyantatvāntarūpatā |
āśiṣaḥ stutisaṁkhyē ca pralaptaṁ parīdēvitam ||


[p. 435]
praiṣānvēṣaṇapr̥ṣṭākhyānānuṣaṅgaprayōgitāḥ |
sāmarthyaṁ cēti mantrāṇāṁ vistaraḥ prāyikō mataḥ ||

ḍulērivēti | ḍuliḥ—kacchapaḥ | pratipunātuśabdamacchidrēṇa pavitrēṇētyanuṣaṅgaḥ |
[p. 436]
sāmarthyaṁ—abhidhānaśaktiḥ | yē māṁ dugdhavantasta ēva nirākr̥tavanta iti dhēnvāḥ paridēvitam | amutaḥ sōmamāhara iti sauparṇōpākhyānē vinatayā garutmānamr̥tārthaṁ prēṣitaḥ | karṇavantīṁ sūrmim | sūrmiḥ—sthūṇā || 32 ||


iti mantralakṣaṇādhikaraṇam || 7 ||
pariśēṣasiddhatvādbrāhmaṇalakṣaṇamavacanīyamiti | sūtramidamanārabhyamiti pratibhāti | tatra śēṣaśabdaprayōgāllakṣaṇānabhidhānācca sūtravyākhyānamēvēdamiti draṣṭavyam |

kimarthaṁ punaḥ sūtramārabhyatē | nārabhyēta, yadi mantrabrāhmaṇātmaka ēva vēda iti sarvēṣāṁ prasiddhaṁ bhavēt | yēṣāṁ tvaprasiddhaṁ tēṣāṁ tr̥tīyādiprakāranirākaraṇārthaṁ dvairāśyamēva vēdasyēti pratipādayitumāha—śēṣē brāhmaṇaśabdaiti | ēkapuruṣakartr̥kamupākhyānaṁ parakr̥tiḥ | bahukartr̥kaṁ purākalpaḥ | yātrānyathā ’rthaḥ pratibhātaḥ paurvāparyālōcanēna vyavadhāryānyathā kalpyatē sā vyavadhāraṇakalpanā tadyathā pratigr̥hṇīyāditi śrutaṁ pratigrāhayēditi
[p. 437]
kalpayiṣyatē |vidhilakṣaṇamityatra brāhmaṇavācī vidhiśabdaḥ || 33 ||


iti brāhmaṇalakṣaṇādhikaraṇam || 8 ||
sūryāya juṣṭaṁ nirvapāmi, ityūhaḥ | tathā yatra yajamānasyārṣēyaṁ vriyatē sa pravaraḥ | yacca yajamānatatputrādīnāṁ nāmagrahaṇaṁ tannāmadhēyaṁ, yathā subrahmaṇyāyāṁ dēvadattō yajata ityādi | tēṣāmapi ‘taccōdakēṣu’ ityasmāllakṣaṇānmantramadhyapātācca mantratvaprāptāvucyatē—

svādhyāyē paṭhyamānēṣu yēṣu mantrapadaṁ smr̥tam |
tē mantrā nābhidhānaṁ hi mantrāṇāṁ lakṣaṇaṁ sthitam ||

kiṁ punarēkasminpada ūhyamānē samastasyaivāmantratvaṁ, ūhitapadamātrasyaiva vēti | samastasyaivēti prāptam | kutaḥ—

svaravarṇānupūrvyādiviśiṣṭē hi prayujyatē |
mantraśabdastatō ’nyatvē na tasyārthaḥ pratīyatē ||


[p. 438]
saṁpradāyakālāvagatarūpānyatvaṁ cētkēnacidapyaṁśēna jātaṁ na śakyatē mantratvaṁ pratyabhijñātum |

athaikadēśē ’pi tatsadbhāvābhyupagamaḥ | tataḥ sarvatraiva mantrapadāviśēṣānmantratvaprasaṅga | tasmādēkavarṇāpāyē ’pi mantratvābhāvātsamastatatkāryanivr̥ttiḥ | tataśca yathaiva tadvināśē sarvāvayavavartini prāyaścittābhāvaṁ ēvaṁ mantracchandōviṣayatvēna yāvantaḥ śabdaviśēṣāḥ smaryantē tairna bhavitavyamityēkapadatadavayavōhē tanmantragatasarvacchāndasōpōddhārēṇa laukikaśabdaprayōgaḥ kartavya iti | atra brūmaḥ | tāvanmātramēvāmantra iti | kutaḥ |

ākr̥tīnāmabhivyaktiryā kathaṁcinnirūpitā |
nāsāvavayavādhikyavināśēṣu vinaśyati ||

na hi gōrgaḍuni jātē viṣāṇē vā bhagnē gōtvaṁ tirōdhīyatē,tadabhivyaktisamarthāvayavāntarasadbhāvāt | kiyatyapi saṁsthānē dhriyamāṇē sarvā vijñāyantē | sā cēyaṁ mantrākutirviśiṣṭasvaravarṇānupūrvyādyābhivyaktā na kiṁcidvikāradarśanē naśyatīti pratyakṣamupalabhāmahē | tathā hi—

yatra varṇavikārō vā varṇalōpō ’pi vā smr̥taḥ |
svarāntaraniyōgō vā na mantrastatra nēṣyatē ||

yatra vacanādvarṇalōpaṁ vikāraṁ vā kr̥tvā prayōgaḥ, ‘airaṁ kr̥tvōdgēyam’ ityādau, yatra ca svādhyāyakāladr̥ṣṭatraisvaryādiparityāgēnaikaśrutyaṁ niyujyatē na tatra kasyacinmantrabuddhirapaiti | syādētat, vacanasāmarthyādiha nāpaitīti |

tadayuktam | vacanēna hi prayōktavyamētaducyatē na mantratvaṁ na naśyatīti | na hi vacanaviniyuktānāṁ vrīhyādināṁ mantratvaṁ bhavati, ataścāmantrāṇāmēva satāṁ vacanādviniyōga ityāpadyatē |

na cārhati bhavitumamantratvaṁ, mantratvapratyabhijñānāt | ataścātrāpi kāmamirāpadādīnāmēvāmantratvaṁ bhavatu na sakalasya vākyasya |

na ca tēṣāmapi samastavēdālōcanēna mantratvanirūpaṇādiha girāpadavānmantra ihērāpadavāniha traisvaryavānihaikaśrutimāniti hyādita ēvāvadhāryatē | yadyēvamūhādīnāmapi mantra tvaprasaṅgaḥ | tatrāpi hi prakr̥tivikr̥tyālōcanēna śakyamēvaṁ nirūpayitum | ihāgnipadavānnirvāpamantra iha sūryādipadavāniti | naitatsamānam | kutaḥ—

yatra vaidikamanyatvaṁ tatra mantratvamiṣyatē |
nyāyēna kalpyamānē tu na śakyaṁ tannirūpaṇam ||


[p. 439]
vaidikaṁ hyālōcyaivamavadhāraṇā bhavati, ihēdr̥śō mantra ihēdr̥śa iti | sūryādipadaprayōgastu kāryavaśēna nyāyātkalpyatē, na ca mantratvaṁ nyāyagamyamiti vaiṣamyam |

nanu cātidēśō ’pi vēdaprakāra ēvēti sarvamūhādikaṁ vaidikam, itarathā hyapramāṇakamēva syāt | na hyaṅgāṅgibhāvaḥ pratyakṣānumānādigamyaḥ | tasmātsūryērāpadayōraviśēṣa iti | atrōcyatē |

satyamūhasyāpi nāvaidikatvam | ata ēva ‘anāmnātēṣvamantratvam’ ityucyatē | vēdabhāgō hi kaścitpratyakṣaḥ śrūyatē, kaścidanumānādigamyaḥ | pratyakṣaśrutaścāmnāta ityucyatē | tatra yathērāpadādīnāṁ viniyōgaḥ śrūyatē naivaṁ sūryapadādīnām |

nanu ‘sauryaṁ caruma’ ityētadēva śrutisamavāyitvāddēvatāyāḥ sūryapadasya viniyōjakaṁ śrūyatē | naitanmantrē sūryapadasya prakṣēpaṁ bravīti | haviṣastyāgadakālamātrē taduccākaṇābhidhānāt | yastuṁ mantrēṣu tatprakṣēpaḥ sō ’tidēśakr̥tō bhaviṣyati | na cātidēśavacanaṁ nyāyalabhyatvādēvāmnāyatē | tasmādanāmnātaviniyōjakatvādamantratvaṁ sūryapadādīnām |

nanvēvaṁ sati pravaranāmadhēyayōḥ pratyakṣōpadēśānmantratvaprasaṅgaḥ | syādēva yadi tatsvarūpamāmnāyēta, vacanārthaṁ, tu jñātvā ’nāmnātayōrēva pravaranāmnōḥ prayōgānna mantratvanirūpaṇāyāmantargatiḥ | ēvaṁ tarhi yatrāpi sarvanāmayuktamantrāmnānē sati tasya sthānē ’nyapadaprakṣēpaḥ kriyatē tatrāpyamantratā syāt | tathā nāmēti kēcit |

atha vā viśēṣāṇāmānantyādayugapatkālatvāccāmnātumaśaktēḥ svarūpasya sarvanāmaprakārēṇāmnānamastyēvētyaśūnyasthānatvānmantrasya śakyamēvaṁ nirūpaṇaṁ kartuṁ yadatra padaṁ nivēkṣyatē tadvānayaṁ mantra iti | itarayā hi sarvanāmnāmaprayōgārhatvādyadi viśēṣāmnānamēvaitattēnōpāyēnēti na gr̥hyatē, tatastadaṁśanyūnatvānmantrasvarūpasya vyarthamēva sarvanāmāmnānaṁ syāt | pravaranāmadhēyavadēva tu vidhānāttadavakāśasthapadaprayōgaḥ kalpyatē | tasmādēvamādī nyāmnātānyēvēti mantradharmaiḥ saṁbadhyēran | na tu pravarādīnāṁ mantrapāṭhakālē kaścidapi saṁsparśaḥ |

na ca brāhmaṇēna rūpaṁ darśitaṁ yēna pravacanalakṣaṇatvānmantratvādhyavasānaṁ bhavēt | ataśca vikr̥tiṣvabhidhānārṣacōdakābhyāṁ sakalē mantrē prāpitē yāvanmātramarthābhāvādvyāvartyānyatprakṣipyatē tāvanmātramēva laukikam | avaśiṣṭaṁ tu tathā prāptamēva kratvākāṅkṣitapratyabhijñāyamānamantratvaṁ cēti na prāyaścittacchāndasaprayōgairvarjanīyamiti siddham || 34 ||


iti ūhādīnāmamantratādhikaraṇam || 9 ||

[p. 440]
prasaktānuprasaktyāpatitamr̥gādilakṣaṇābhidhānam | śabdārthasya vr̥ddhavyavahāragamyatvātkr̥tē ’pi tallakṣaṇē tanmūlamabhiyuktōpadēśamēva darśayati | kriyāpadānupādānāt ‘agniḥ pūrvēbhiḥ’ ityaparyavasitē ’rthē vr̥ttavaśēna pādavyavasthā | nanu ca ‘agnimīḷē’ ityapi samastāyā r̥ca ēvārthavattvānnaiva pratipādamarthaḥ paryavasyatīti na vācyam ‘arthavaśēna pādavyavasthā’ iti |

kathaṁ na vācyam ‘agnimīḷē purōhitam’ iti tāvatpratyakṣaṁ samāptō ’rthō dr̥śyatē | parayōḥ pādayōrasamāpta iti cēnna | ākhyātānuṣaṅgēṇa samāptēḥ siddhatvāt | tasmātsādhūktamihārthavaśēnēti | ētasya tu pradarśanārthatvānna vr̥ttavaśavyāvr̥ttirityaniṣiddhamr̥ktvam || 35 ||


iti r̥glakṣaṇādhikaraṇ || 10 ||
tēṣāmityanuvartatē | atrāpi sa ēvābhiyuktōpadēśōpanyāsaḥ | prāthamyāt,yathā ’mlaṁ dadhīti | pūrvatraiva vācyaṁ sadanādarādihōdāhr̥tam | atha vā yathā ’nēkadharmasamāhārē sati dadhiguḍavō rasaviśēṣamātramamlamadhuraśabdāvupādadātē | tathā sāmaśabdō gītimātramityatrōdāharaṇam |


[p. 441]
nanu ca pratyakṣagamyatvādrasaviśēṣasyābhiyuktōpadēśō ’nuvādatvānnaiva pramāṇam |

naiṣa dōṣaḥ | pratyakṣamēvātra itikaraṇāvacchinnaṁ nidarśanam | ētaduktaṁ bhavati | yathā ’mlaṁ dadhi madhurō guḍa ityētadvijñānaṁ pramāṇamēvamabhiyuktōpadēśa iti | gītērviṁśēṣaṇatvātpūrvatarapratyāyanē satyākr̥tivadabhidhēyatvaṁ nirṇētavyam | āha ca—

ēkakhaṇḍēna śabdēna viśiṣṭō yatra gamyatē |
viśēṣaṇasya vācyatvaṁ tatra sarvatra jāyatē || 36 ||


iti sāmalakṣaṇādhikaraṇam || 11 ||
śēṣē brāhmaṇaśabda itivatsamastaṁ vyākhyēyam || 37 ||


iti yajurlakṣaṇādhikaraṇam || 12 ||
śēṣē yajuḥśabda ityētavdyāvartanārthō vāśabdaḥ | caturthaṁ mantrajātaṁ nigadaḥ syāt | dharmānyatvāt | yadi tāvat ‘uccairnigadēna’ iti vidhistatō yajurdharmabādhō mā bhūdityarthāntaratvam | athānuvādaḥ sa naiva prāpnōti vyatirēkēṇa vinēti bhēdaḥ || 38 || 39 ||


[p. 442]
‘ahē budhniya mantraṁ mē gōpāya’ iti triṣvēva mantratvasyōpasaṁhārāt | vēdē ca mantrasāmānādhikaraṇyēna nigadaśabdaprayōgādyajuṣṭvāparityāgēnaiva ca dharmaviśēṣavyapadēśabhēdasiddhēḥ pariśēṣasiddhayajurlakṣaṇayōgācca yajūṁṣyēva nigadāḥ || 40 ||

nyāyaprāptōccairdharmānuvādatvajñānānna vidhānāditi vyākhyātam | yaṁ tvētē ’rthaṁ vadanti tamupāṁśutvēna śaknuyurvaktumiti vacanādityucyatē || 41 ||

asti ca ‘agnīdagnīnvihara’ ityādivacanēnārthō ’nyathā ’nuṣṭhānānupapattēriti dharmaviśēṣaprāptiḥ | tathā ca nigadaśabdāvayavavyutpattisiddhiḥ | vācanikamapi caupāṁśutvamanupakāratvēnānaṅgatvānnigadavyatiriktayajurviṣayaṁ vijñāyatē || 42 ||

brāhmaṇaparivrājakavadguṇēna vyapadēśabhēdaḥ || 43 ||


[p. 443]
atiprasaṅgadvārēṇa guṇasya vyapadēśanimittatāṁ vyabhicārayati || 44 ||

na tāvadatiprasaṅgō ’sti nigadaṁ ninditvā r̥cō vidhānāt | na hi tamēva ninditvā tasyaiva vidhiravakalpatē | na ca vyabhicāritvam | gadativaśēna yajuṣṭvē sati dharmaviśēṣasya vyapadēśabhēdanimittatvāt || 45 ||


iti nigadādhikaraṇam || 13 ||
kēcidētatsūtraṁ vākyalakṣaṇaparatvēna vyācakṣatē | tatrāpi kila laukikavaidikavākyalakṣaṇasaṁbhavē hētuprasiddhivaśēna laukikānāmēvaitallakṣaṇam | kutaḥ—

anyatō ’vagatē ’rthē hi lōkē vākyaṁ pravartatē |
tatraikārthatvavijñānātsukhabōdhaikavākyatā ||

laukikānāṁ hi vākyānāṁ pramāṇāntarēṇārthastadēkatvaṁ cāvadhāryatē | tatra prasiddhēna hētunā śakyamēkavākyatvamavagantum | vaidikānāṁ punarananyapramāṇagamyatvātprāgvākyāttadēkatvājñānādajñātē ’rthē tadēkatvasiddhirnāstītyētallakṣaṇānupapattērarthāpattyā viparītaṁ lakṣaṇaṁ draṣṭavyam |

vākyaikatvādarthaikatvamiti | yathaiva hi dharmiṇā vākyēna dharmyantaramarthaḥ pratipādyatē tathaikavākyadharmēṇaikatvēnārthaikatvam | āha ca—

nityavākyādhigamyatvādyathāvākyaṁ pravartatē |
vēdārthastadasiddhēstu na vākyasyārthavaśyatā ||

atrābhidhīyatē | vēdavyākhyānapravr̥ttasya jaiminēḥ kaḥ prasaṅgō laukikavākyalakṣaṇābhidhānē | vaidikavākyalakṣaṇasyāpi bhēdalakṣaṇēkaḥ prastāvaḥ | kimarthaṁpramāṇalakṣaṇa ēva nōktam | ēkaśabdaśca na vaktavyaḥ, arthaikatvādvākyamityētāvataiva siddhatvāt | kathaṁ ca
[p. 444]
mantrādhikārē tadasaṁbaddhō ’rthō ’bhidhīyatē | bhāṣyakr̥taścapraśliṣṭapaṭhitēṣu yajuḥṣvityupanyāsaḥ pramāṇavānapi vinā kāraṇēnātikrāntaḥ | kiṁ ca—

yajurbhēdaṁ ca muktvaitadvākyaikatvasya lakṣaṇam |
mantrabrāhmaṇalōkēṣu vaktavyaṁ kvōpayujyatē ||

r̥ksāmayōstāvatparimāṇaṁ prayōgasamarthaṁ prasiddhamiti na kaścidvākyalakṣaṇādēkavākyatālakṣaṇādvōpakārō bhavati |

tathā brāhmaṇē ’gnihōtrādivākyaiḥ sādhyasādhanētikartavyatāvatyāṁ bhāvanāyāṁ niyuktēṣu puruṣēṣvēkānēkavākyajñānaṁ kvōpayujyatē | nanvayamupayōga ēkavākyatālakṣaṇajñō vākyabhēdaṁ parihariṣyati | nāyamupayōgaḥ | kutaḥ—

vākyabhēdō hyasāmarthyaṁ śabdāvr̥ttyādi dōṣataḥ |
ēkanānātvavijñānanirapēkṣō ’vadhāryatē ||

padatadēkadēśatatsamūhāvr̥ttiprasaṅgātmakastadvibhāgalakṣaṇō vā vākyaikatvanānātvajñānanirapēkṣairēva dōṣatvēnāvadhāryatē | vibhāgalakṣaṇē gamyamānasaṁbandhaparityāgō ’nēkādr̥ṣṭakalpanā ca dōṣaḥ | itaratrāvr̥ttēravēdatvādaprāmāṇyamiti naikavākyalakṣaṇēnārthaḥ | pauruṣēyavākyē tu lakṣaṇanirapēkṣasya lōkasya vyavahārasiddhēratyantānaupayikatvam |

yadi cārthaikatvēna vākyaikatvamavadhāryatē vākyasyārthapratyāyanārthatvāttatsvarūpaikatvajñānōttarakālabhāvinā kiṁ vākyaikatvajñānēna | vaktṝṇāṁ ca parapratyāyanārthō vākyaprayōga iti nātmārthaṁ lakṣaṇajñānāpēkṣā | śrōtṝṇāṁ punaratyantānavagatē ’rthē pravartamānaṁ puruṣavākyamapi na vēdavākyādbhidyatē | avagatārthaṁ tvanuvādatvādanādr̥tyamēvēti naikānēkajñānamapēkṣyatē |

kimarthaṁ na vaidikānāṁ lakṣaṇaṁ nōktam | yadi tvarthāpattyōktamēvēti | tanna | śrutyā tallakṣaṇamabhidhāyārthāpattyā laukikavākyasiddhirāśrayitavyā | na cārthāpattiḥ saṁbhavati | na hyētallaukikavākyalakṣaṇajñānamīdr̥śēna vaidikavākyalakṣaṇajñānēna vinā nōpapadyatē |

na caitasyāpi vākyalakṣaṇatā siddhā, vākyaikatvavaśēnārthaikatvalakṣaṇārthāpattyupanyāsāt | api ca kadācidvaidikavākyānāmapyētallakṣaṇam | atyantaviprakr̥ṣṭaṁ vā kiṁcidbhavēdityāśaṅkitatvānna niyōgatō ’rthāpattiḥ | na ca parisaṁkhyā, sāmānyaviśēṣabhēdānupādānāt |

yahi hi sāmānyēnēdaṁ lakṣaṇaṁ kvacidabhidhāya punaḥ kēvalapauruṣēyasaṁbaddhamucyēta tataḥ parisaṁkhyāvaśēna vaidikānāmidaṁ tāvanna bhavatītyētāvanmātraṁ gamyēta | na tu lakṣaṇaviśēṣō ’nēkōpaplavāt | ēvamapi hi viparyayakalpanaṁ saṁbhavati, arthānēkatvādēkaṁ vākyaṁ nirākāṅkṣaṁ cēdvibhāgē syāditi |


[p. 445]
atha vā ’rthaikatvānnānāvākyatvamiti | tasmādakalpanēyam | kiṁ ca—

kathaṁ cārthānapēkṣatvē vākyaikatvaṁ prasidhyati |
na hi varṇasvarūpēṇa jñātēnaitannirūpyatē ||

vākyaikatvāccārthaikatvē ’vadhāryamāṇē ’vaśyamarthanirapēkṣaṁ vākyaikatvamavagantavyam | na ca tasyāvadhitvēna kiṁcitpaśyāmō varṇaśataṁ varṇasahastraṁ vā | tathā hi—

ajñātārthēṣu varṇēṣu bahuvākyaikavartiṣu |
na kadācinmatirdr̥ṣṭā vākyēyattvāvadhāraṇē ||

tasmātpadēṣu yāvatsu śrūyamāṇēṣu dr̥śyatē |
vispaṣṭamaikyamarthasya tāvatāmēkavākyatā ||

lōkamantrabrāhmaṇēṣvavyabhicāryētadēva vākyalakṣaṇamiti sthitam | yattu na prāgvākyādarthatadēkatvāvadhāraṇamastīti | atra brūmaḥ—

padārthaiḥ padavijñātairvākyārthaḥ pratipādyatē |
lōkasiddhairna tatrāsti vākyaikatvanimittatā ||

yadi hi vākyaṁ padavadvācakaṁ bhavēttatastadēkatvānēkatvānuvartitā vākyārthasyābhyupagamyēta kadācit |

yadā tu pr̥thagbhūtairēva padairitarētaranirapēkṣaiḥ svēṣu padārthēṣūktēṣu tatsaṁsargādēva padavyāpārānapēkṣō vākyārthapratyayō bhavati, tadvaśēna ca tāvanti padānyēkaṁ vākyamityavadhāryatē, na tadā vākyatadēkatvayōrvyāpāraṁ paśyāmaḥ | tasmādavirōdhaḥ |

bhāvanaiva ca vākyārthaḥ svakārakaviśēṣitā |
tasyāśca jñāyatē nityaṁ bhēdaḥ śabdāntarādibhiḥ ||

yasminpadasamūhē śabdāntarādibhirna bhāvanāntaraṁ pratipādyatē tasyaikavākyatvaṁ bhāvanāntarāpēkṣayā tu nānātvam | taccaitadubhayamapyanyata ēva jñāyata ityanimittaṁ vākyaikatvamarthaikatvasya | tasmādyathābhāṣyamēva vyākhyātavyam |

bhēdalakṣaṇē mantraprastāvē ca tadbhēdastāvadr̥gyajuḥsāmātmakō ’bhihitaḥ | tadavāntarabhēdākāṅkṣāyāmr̥ksāmānāmadhyētr̥siddhē bhēdē lakṣaṇaṁ na kriyatē | yajuṣāṁ tu praśliṣṭapaṭhitatvānna lakṣaṇādvinā bhēdajñānamityāramyatē |

nanu bhinnapratīkaviniyōgāttadbhēdaḥ sētsyatīti | na tāvatsarvēṣāmēva brāhmaṇē viniyōgō ’sti | na ca ‘uttarādiḥ pūrvāntalakṣaṇam’ ityētadvēdavacanam | nyāyēna tu sūtrakārairēvātmīyabrāhmaṇaviniyōgēṣvētaduktamiti nyāyasya lakṣaṇamucyatē |


[p. 446]
tatrāvayavavyutpattibalēnāha—yāvatējyataiti | sarvamantrāṇāmanēna yajētēti hi prathamaṁ prakaraṇāmnānānumitavākyaviniyōgō bhavati | tataḥ sākṣādyāgasaṁbandhāsaṁbhavāttadupakāriprakāśanēna tairiṣṭaṁ bhavatīti kalpyatē | tēnōcyatē—

yāvatā padasaṁghēna smāryatē yāgasādhanam |
tāvadyajuśca vākyaṁ ca vaktavyatvānnirūpyatē ||

vacanārhaṁ hi vākyaṁ kāryē samarthaṁ ca tadarhaṁ bhavati na nyūnamadhikaṁ vā, tāvataiva cējyatē | tattu kīdr̥śamityēkārthaṁ sākāṅkṣāvayavaṁ cēti lakṣaṇam | īdr̥śaṁ cēdēkaṁ yajuryattatō ’dhikaṁ tadvākyāntaraṁ yajurantaraṁ cētyuktaṁ bhavati |

ēvaṁ sarvatra purastātparastādvaikārthatvasamarthapadaparigrahaṇādasamarthapadavimōkēna ca bhinnāni yajūṁṣi kalpyantē | tēnaikavākyalakṣaṇōktau cārthādyajurbhēdavākyabhēdalakṣaṇayōḥ siddhiriti,ētasmāccētkāraṇādityāha |kimudāharaṇamiti | abhidhēyavācinamarthaśabdaṁ gr̥hītvā lakṣaṇadvayasamāvēśāsaṁbhāvanayā pr̥cchati | tathā hi—

ēkārthatvaṁ padasya syātsākāṅkṣāvayavaṁ na tat |
sākāṅkṣāvayavaḥ saṁghastasyaikō ’rthō na vidyatē ||

padasya hyākr̥tirnāmaikō ’rthō bhavēnna tu tadavayavānāṁ varṇānāṁ prakr̥tipratyayayōrvā vibhāgē sākāṅkṣatvam, arthapratyāyanaśaktyabhāvāt, samūhāvayavāstu padāvi vibhāgē parasparamākāṅkṣanti, na tvēṣāmēkārthatvaṁ, pratipadamarthabhēdāt, samūhasya ca pr̥thagarthāntarāprasiddhēḥ | atō lakṣyābhāvādalakṣaṇamētaditi |

prayōjanavācyabhiprāyēṇadēvasya tvētyudāhr̥tam |nanviti paraḥ svābhiprāyaṁ prakaṭayati | yadā padārthavyatiriktaḥ kaścidēkō nirbhāgō vākyārthō nāsti tadā tattatpadārtha
[p. 447]
dharmāvēva sāmīpyavaśāttēṣāṁ gamyamānau bhēdasaṁsargau syātām | ata āha—tathā ’pyēkārthatā na syāt | katham—

bhēdō nāma padārthānāṁ vyavacchēdaḥ parasparam |
sa ca pratipadārthatvānnaikatvaṁ pratipadyatē ||

vyaktipadārthapakṣē sarvavyaktīnāṁ gavādipadēnaivōpāttatvādviṣayaśabdaiḥ śuklādibhiḥ kr̥ṣṇādivyavacchēdamātraṁ vaktavyam | tatsaṁsargaḥ padārthāntargatatvānna vākyārthō bhavatīti tadupasarjanastēṣāṁ bhēdō gr̥hyatē |

sa ca yathā śuklaśabdēna gōśabdasya kr̥ṣṇādibhyō bhidyamānatvādbhavati, ēvaṁ śukla śabdasyāpi gōśabdēnāśvādibhyō nivartitasya bhavati, vyavacchēdyanānātvācca nāstyēkatvē pramāṇam | bhēdasāmānyagrahaṇē vā sarvavākyārthaikatvaprasaṅgaḥ | yadā tu bhēdavantaḥ padārthā ēva vākyārthastadā siddhamēva nānātvam | tathā—

saṁsargō ’pi padārthānāmanyōnyēnānurañjanam |
ēkaikatra tadapyastītyēkatvaṁ na pratīyatē ||

ākr̥tipadārthapakṣē śuklatvagōtvayōḥ svarūpēṇābhihitayōḥ saṁnidhānāditarētarānurañjanamarthasiddhabhēdaṁ vākyārthaḥ | sa ca gōtvē śuklatvasaṁsargaḥ śuklatvē vā gōtvasaṁsargaḥ sāmastyēnaikaikavyaktyupasaṁhārādupalabhyata iti nānā |

yadyapi ca kathaṁciddvipadē sa ēvōbhayatrāpi saṁsarga ityēkatvaṁ gamyēta, tathāpi bahupadē yēna yēna pradēśēna padadvayaṁ saṁsr̥jyatē tēna tēna saṁsargarūpēṇōpalabdhēranēkatvam | kiṁ ca—

svaprādhānyātpadārthānāṁ dharmāvētāvubhāvapi |
dharmibhēdēna bhidyētē na hyēkatvamupāśritam ||

yāvaddhi prayōjanaikatvaṁ nāśrīyatē tāvatsvatantrāḥ padārthā naikatāmāpādayituṁ śakyanta iti pr̥thagēva bhēdasaṁsargāvanubhavanti | tasmādapi nānā | yadyapi cāsmākamākr̥tipadārthakatvānnaiva bhēdō vākyārthatvēnābhiprētastathāpi pūrvapakṣavādinā vikalpamātrēṇōpanyastaḥ | siddhāntābhiprāyavivaraṇaṁ prayōjanavācitvādarthaśabdasyōpapannam |

ēvaṁ satyēka ēva kaścitpadārthaḥ pradhānabhūtastadviśēṣaṇatvēnētarōpādānamiti sarvēṣāṁ ca
[p. 448]
tadbhēdāttatsaṁsargāccaikō bhēdaḥ saṁsargō vētyapi śakyaṁ vaditum | tasmātkarmasamavāyitvēna dr̥ṣṭārthatvādaśēṣasavitrādipadārthaviśiṣṭanirvāpaprakāśanaṁ samastasya padasamūhasyaikaṁ prayōjanamiti siddhamudāharaṇam | parastu nirvāpaprādhānyamajñātvā pr̥cchati—nanvatra dēvasyēti | siddhāntavādyāha—yadi nirvapāmītyanuṣaṅgastata ēvaṁ, sa cānuṣaṅgastadguṇabhāvēna bhavēt, na cāsya guṇabhāvaḥ prayōjanavattvāt | savitrādīnāṁ cākarmasamavāyādityēkārthatvam |

atha kimarthamubhayaṁ sūtritāmiti | yēṣāṁ saṁhatānāmēkaprayōjanatvaṁ tēṣāṁ tadaśaktērvyastānāmēkāntēnaiva sākāṅkṣatvaṁ bhavatītyavācyaṁ tat | atha vā vibhajyamānasākāṅkṣatvaṁ saṁhataikaprayōjanatvēna vinā na bhavati pratyēkakāryēṣu nirapēkṣapravr̥ttisiddhēḥ | ataḥ sākāṅkṣavibhāgēnaivētarākṣēpāttanmātramēvābhidhātavyamiti |

pratyudāharaṇē darśayati—ucyata iti | purōḍāśa vibhāgaprakāśanamēkaṁ prayōjanaṁ nirapēkṣāṇāṁ dr̥ṣṭam | nirvāpē dattōttarā ’pi vibhāganānātvaparicōdanā saṁhatya viśēṣaṇānupādānātpunaḥ punaḥ prayuktasyānuṣaṅgadōṣābhāvādupanyasyatē | tatrōttaraṁ na tāvannirapēkṣasādhanabhēdādapi kriyānānātvamiti vakṣyā2maḥ | sādhanaprādhānyaṁ tu pratyuktamēva | ētatkr̥tō
[p. 449]
viśēṣaḥ karmānaṅgatvādanādaraṇīya iti sāmānyaprakāśanādēkārthatvam | ‘tasminsīda’ ityasya pūrvāpēkṣitvē satyapi prayōjanabhēdādvākyāntaratvam | tasmātsaṁhatayōrēva lakṣaṇatvam || 46 ||


iti yajuḥparimāṇādhikaraṇam || 14 ||
yēṣāmadr̥śyamānakarmasamavētārthatvēna laiṅgikaviniyōgābhāvēna vacanādviniyōgastēṣāṁ prāgdr̥ṣṭārthamantrāvadhērēkamantratvaṁ yuktam | tathā hi—

kalpyastēṣāmadr̥ṣṭō ’rthaḥ sa cālpaḥ syātpramāṇavān |
kalpitē ca tadēkatvē sākāṅkṣāḥ syurviyōjitāḥ ||

yadā hi bahvadr̥ṣṭakalpanā niṣpramāṇikētyēkamadr̥ṣṭaṁ sarvēbhyaḥ kalpitaṁ bhavati tadā pratyēkaṁ tatsādhanaśaktyabhāvādvibhajyamānasākāṅkṣatvamapyastītyēkavākyatā | kathaṁ punarasminpakṣē pratīkabhēdēna viniyōgaḥ “iṣēṁ tvēti śākhāṁ chinatti” “ūrjē tvētyanumārṣṭi” ityēvamādiḥ | kathaṁ ca ‘klaptīrvācayati’ iti bahutvanirdēśaḥ | taducyatē—

ēkō ’pi bahubhirmantraḥ pratīkairviniyujyatē |
punaḥ punaḥ prayōgācca kḷptīrityabhidhīyatē ||

ādimadhyāvasānagrahaṇēnaikō ’pi mantrastatra tatra viniyujyamānō ’pi na pīḍyatē |
[p. 450]
yāvadviniyōgaṁ hi sakala āvartiṣyatē khaṇḍasyāprayōjanatvāt | kalpatāṁ kalpatāmiti ca punaḥ punaḥ prayōgādēkavākyatvē ’pi bahuvacanāvirōdhaḥ | ucyatē | naitadēvam |

rūpāduttarakālē hi viniyōgaprayōjanē |
tasmātprāgēva tatkḷptērbhēdābhēdaparīkṣaṇam ||

tiṣṭhatu tāvatprayōjanakalpanaṁ viniyōgavākyaṁ vā | na hi taduttarakālaṁ svarūpanirūpaṇaṁ yuktam | ajñātarūpasya viniyōgāśaktēraviniyuktasya ca prayōjanakalpanānupapattēḥ | tattannirapēkṣaṁ tu rūpaṁ pāṭhādēvāvadhāryatē | tatkālāvadhr̥tabhēdābhēdānuvartitvaṁ tu prayōjanaviniyōgayōḥ | pramāṇavaccānēkamapi kalpanīyamityuktam | rūpōpalabdhivēlāyāṁ cēṣētvādinā na parasparasākāṅkṣatvamēkaprayōjanatvaṁ cōpalakṣyatē | tataśca niṣpratidvaṁdvē ’vadhāritē bhēdē paścānna kiṁcidēkatvāpādanē kāraṇaṁ saṁbhavati | na ca prāganupalabdhaṁ sākāṅkṣatvaṁ kalpayituṁ śakyam | tēna ca vinā yadyapyēkaprayōjanatvaṁ bhavēttathā ’pyēkāṅgavaikalyādēkavākyatvābhāvaḥ, kimuta yadā rūpabhēdādviniyōgabhēdastadbhēdāccādr̥ṣṭārthatvē ’pi prayōjanabhēdaḥ | tvatpakṣē ’pi cāvaśyaṁ yāvadviniyōgaṁ tēna tēna bhavitavyam | iyāṁstu viśēṣaḥ | tava samastānmantrānmama vyastēbhyaḥ | na caiṣāmadr̥ṣṭārthatvaṁ, brāhmaṇōpadiṣṭadr̥ṣṭārthasādhanatvāt | tadbalēna caiṣāṁ yāvatā vinā cōditakaraṇasāmarthyaṁ nāsti tāvadanāmnātamapi kalpanīyaṁ cchinadmītyādi | yadvā yathaiva "rathaghōṣēṇa māhēndrasya stōtramupākarōti" iti vacanādavācakaḥ syāpi viniyōgamātrānusaṁghānēna stōtrābhimukhyacihnatvaṁ bhavati, ēvamiṣētvādīnāṁ chēdanādismaraṇahētutvam | ubhayamapi caitatpramāṇavaditi sūtrakāraiḥ kaiścitkathaṁ cidāśritam | sarvathā ’traivamadhyavasātavyam | vikalavākyaprayōgāsaṁbhavādavācakaprayōgānupapattēścādhyāhāraḥ | atha vā yathāmnātaviniyōgānusārāttādr̥śēnaiva smartuṁ saṁskārādhānē yatitavyam | tatrānuṣṭhātrabhiprāyādhīnō ’nyataraparigraha iti dr̥ṣṭaprayōjanabhēdādapi siddhō vākyabhēdaḥ | kiṁ ca—

anyōnyanirapēkṣāṇāṁ kāryānyatvē niyōgataḥ |
pratyēkaṁ yāgahētutvādyajuṣṭvvamavakalpatē ||

tathā ‘āyuryajñēna kalpatām’ ityēvamādīnāṁ nirākāṅkṣabhinnarūpōpalabdhērnaikatvā
[p. 451]
pattiḥ satyapyēkāryatvē | na ca tadasti | āyuḥkalpanādīnāṁ bhinnatvāt | nirvāpavadabhēda iti cēnna | kḷptīriti mantrabahutvacōdanāyāḥ pratyakṣatvāt | iha tāvadarthānāmakarmāṅgāpavādavivakṣāyāṁ satyāṁ mantrōccāraṇamātraṁ prayōjanam | tatra ca bavhyaḥ kḷptayaḥ śrūyantē | tadbhēdaścārthabhēdamantarēṇa na bhavatītyakṣarōpasarjanabhūtō ’rthō nānātvēnāśrīyatē | kḷptiviśēṣavacanaṁ ca dr̥ṣṭārthamiti mantrabahutvāpādanārthatvāt |yathā vibhāgaiti | sakr̥cchrutanirvāpavailakṣaṇyātklaptīnām | punaḥ punaruccāritaśabdō ’pi yathā vibhāgaḥ sādhanabhēdē satyapi na bhidyatē, tathā kḷptibhēdō ’pi na bhaviṣyatīti manyatē |naitadēvamityuttaram | iha sāmānyavivakṣānupayōgāt | atha vā siddhāntavādyēvayathā vibhāgē naitadēvamitisvayamēvaikavākyabhūtamuttaraṁ dadāti | nanu ca vibhāgavākyānāmapi bhēdō ’styēvēti nōpanyasanīyam | ēvaṁ tarhi naivēdaṁ prabhēdapratipattyarthaṁ, kiṁ tarhi dr̥ṣṭāntēna sahaikatvāpādanaparatvāttadīyavikalpāpādanāyōpanyasyati | yathā vibhāgē tathā ’tra vikalpaḥ kasmānna bhavatīti |naitadēvamiti | samānaviṣayatvē hi vikalpō bhavati, na cēha sāmānyavivakṣā yēna vibhāgavadaikārthyaṁ bhavēt | kḷptiviśiṣṭāyurādyāśāsanaparatvāt | vibhāgē hi sādhanānāmaprayōjanatvātsāmānyabhūtakriyāmātraprakāśanaparatvam | iha punarāyurādīnāmāśāsyatvēna prādhānyāttadviśēṣaṇatvēna kḷptyupādānaṁ na tvāyurādiviśiṣṭā sā prakāśyatē, niṣprayōjanatvāt | athāpi kriyāprādhānyaṁ tathāpi tadbhēdaparatvānnānārthatvam | bhēdaparatvē ca pūrvōktamēva dr̥ṣṭārthatvamucyatē | athavā ‘kḷptīrvācayati’ iti naiva mantraparaḥ kḷptiśabdaḥ,
[p. 452]
kathaṁ tarhi, kriyābahutvābhidhāna ēva, śabdānāmarthatantratvāt | ataśca bahutvasaṁkhyayā karmabhēdādviśēṣaṇakr̥tabhēdāśrayaṇācca mantrāṇāṁ tatparatvē cōditārthanirvr̥ttyā dr̥ṣṭārthatvātsiddhā bhinnārthatā | kathaṁ punarasminpakṣē vācayatītyucyatē, śabdapadārthakō hyayaṁ prayujyatē | naiṣa dōṣaḥ | ubhayatra prayōgāt | yathaiva hi śabdaṁ bruvantaṁ prayuñjānō vācayatītyucyatē tathaiva ca yaḥ śabdēnārthaṁ bravīti tasyāpi prayōjakō vācayatīti | tasmātkḷptikriyāśabdairyajamānaṁ vaktuṁ pravr̥ttamadhvaryurvācayatītyayamarthō vijñāyatē, tatprakāśanēna ca bhinnā ēva santō mantrā dr̥ṣṭārthā bhavantīti vākyabhēdaḥ || 47 ||


iti vākyabhēdādhikaraṇam || 15 ||
jyōtiṣṭōmētisr̥ṇāmapyupasadāmādāvāgnēṁyī vihitā “agnimanīkaṁ” iti | tatra prathamāyāḥ kramē “yā tē agnē ’yāśayā” iti nirākāṅkṣō mantra āmnāyatē | uttarayōstu, sākāṅkṣau “yā tē agnē rajāśayā” “yā tē agnē harāśayā” iti | tatra strīliṅgayacchabdanirdēśasya strīpadārthēna kēnacidvinā paripūrṇatā nāsti | na cāparipūrṇēna vyavahārō ’vakalpatē tatra tadanyathānupapapattyā ’vaśyaṁ paripūraṇasamarthō vākyaśēṣaḥ kalpanīyaḥ | kutaḥ |

nyūnavākyaprayōgō hi vēdē naiva samāśritaḥ |
kaścitkvāpi sthitaḥ śēṣaḥ sō ’nvēṣṭavyaḥ prayatnataḥ ||

na hi vaidikavākyānāṁ pratyakṣamēvaikaṁ pramāṇaṁ, tadvadēva hyanumānādīnyapi pramāṇāni | sarvapramāṇapratyastamayē ca ṣaṣṭhēnābhāvaḥ paricchidyatē | tadiha pratyakṣānupalabdhē vākyaśēṣē na tāvatyēvōparantavyam | yadyanumānādīnyapi nivartiṣyantē tata ētāvānēvāyaṁ mantra iti kalpayiṣyāmaḥ | atha tu taiḥ kaścidavagamyatē tatastattatsahitō ’yaṁ mantraḥ sakalaḥ prāktasmādūna ityadhyavasyāmaḥ | tadihārthāpattyā tāvatsāmānyataḥ kaścidasti śēṣa ityadhyavasēyam | tataścābhāvasyānavasarādūnamidaṁ vākyaṁ na prayōgārham | tatra viśēṣākāṅkṣāyāṁ
[p. 453]
laukikaḥ kalpanīya uta vaidika ēva pūrvamantrasthastanūrvarṣiṣṭhētyādiranuṣaktavya iti saṁśayē laukika ityāha | tathā hi—

nānyatrōtsahatē gantuṁ vaidikaṁ sannibandhanam |
yathēṣṭaviniyōgaṁ tu sarvārthaṁ vastu laukikam ||

yathaivāhavanīyādayō vaidikāstannirdiṣṭakāryavyatirēkēṇa na pravartantē tathaiva vaidikaḥ śēṣō yatra vākyē samāmnāyēna viniyuktaḥ sa tannibaddhatvānnānyatra prayōgaṁ kṣamatē laukikaḥ punaranibaddhatvātsarvārthaḥ sarvākāṅkṣāpūraṇāyāpi niyujyamānō na virudhyatē | tasmāllaukikaḥ | tatra yadi vaidikamapi racitatvāllaghutaraprayōgaṁ racayitavyādavaidikāllaukikātmanā manvānaḥ prayuṅktē na kēna cidvāryatē | vaidikatvabuddhistu tatra na kartavyā | tathā hi—

tānēva vaidikānvarṇān bhāratādinivēśitān |
svādhyāyaniyamaṁ hitvā lōkabudhyā prayuñjatē ||

yadi tvānantaryāviśēṣādrajāśayētyanēnāpi saṁbandhō ’bhyupagamyēta tatō yathānivēśaṁ prayōgātpurastādēvāsya prayōgaḥ prāpnōti | tasmādapi na vaidikaḥ śēṣa iti prāptē | ucyatē—

vimuktavyāpr̥tau vēdē laukikāvasarasthitiḥ |
tadvyāpāravimōkaśca sakalānvēṣaṇakṣayē ||

vaidikasya vākyasya vaidika ēva śēṣaḥ pūraṇakṣamō na laukikaḥ | cōdanālakṣaṇadharmaniyamāt | yadā tu vēdaḥ sarvātmanā ’nviṣyamāṇō ’pi tyaktavyāpārō dr̥śyatē tadā laukikamapyanujānāti | sā vā ’nvēṣaṇā yathāsaṁnikarṣaṁ pravartatē | tatra |

adr̥ṣṭaḥ prakr̥tāvarthaḥ pratyayē ’nviṣyatē punaḥ |
padē svasminnalabdhastu prārthanīyaḥ padāntarē ||

svasminvākyē ’pi na syāccēnmr̥gyō vākyāntarē tataḥ |
vākyāntarē ’pi na syāccēnmr̥gyaḥ prakaraṇāntarē ||

ēkasminnarthē sākāṅkṣē ’bhihitē prakr̥tyā pratyayēna vā tatsaṁbandhasamarthamarthāntaraṁ yadi vā tatraiva dr̥śyatē tatō ramaṇīyam | atha na dr̥śyatē tataḥ pramādālasyē parityajya prakr̥tau pratyayē cānvēṣṭavyaḥ | tayōrapi cēnna dr̥śyatē tataḥ purastātparastādvā ’nantarōccaritē padāntarē | na cēdanantarē labhyētaikāntaravdyantarādivyavahitē | yadi tu svavākyē na labhyēta tatastēnaiva kramēṇa prakr̥tē vākyāntarē | vākyāntarē ’pi tvalabhyamānō yathōpasthāpyamānānusārēṇa
[p. 454]
prakaraṇāntarē | yadā tu tatrāpi na labhyatē tadā lōkē | lōkē ’pi cēnnōpalabhyēta tatō nāstītyēvamavadhāryākāṅkṣābuddhiṁ bhrāntitvēna parikalpya nirākāṅkṣīkartavyam | sarvatra ca |

saṁnikr̥ṣṭō na labdhaścēdviprakr̥ṣṭō ’pi vaidikaḥ |
sa ēvāvaidikastu syātprāptaḥ saṁnihitō yadā ||

tadiha rajāśayāharāśayāvākyayōḥ śēṣaḥ svapadasvavākyayōralabhyamānatvādvākyāntarē nūnamityupasaṁhriyatē | sa ca yādr̥gākāṅkṣitastādr̥gēvaikānantaraṁ purastādupalabhyatē ’nyasya vyavahitaḥ | yadyapi cāsau prathamamantrē kr̥tārthatvānna tāvākāṅkṣati tau tu tēna vinā ’nupapadyamānāvātmasamīpē ’nyasyānāmnānādēvaṁ puruṣaṁ prayuñjātē | sarvasamīpē sakr̥tpaṭhitumaśakyaḥ pramāṇāntaralabhyatvācca punaḥ punaraśrāvitō ’yamāvayōrapyarthēnāmnātaḥ śēṣō naikasyaiva saṁnidhiviśēṣanimittabhrāntyā kalpayitavya iti | yadyapi ca purastādāmnāyatē, tathāpi yatpradēśavarttitvēna tābhyāṁ kāṅkṣitastatraiva viniyujyatē | kutaḥ |

pratītimātralābhārthaṁ tatpradēśē sa paṭhyatē |
yōgyatvātsaṁnivēśastu pūrvamantravadiṣyatē ||

sa hi sakr̥dāmnāyamānaḥ sarvēṣāmīpsitē pradēśē na śakya āmnātumityēkasya yathākramamāmnāta itarayōśca yāvatā buddhiviṣayatāmāpadyatē, tataśca gr̥hītaḥ san svayamapi pradēśāntarē sthātumasamarthastābhyāmapi cānyavr̥ttitvēnānākāṅkṣitaḥ pūrvatra ca parastādbhāvitayā dr̥ṣṭasāmarthyaḥ parastādēva nivēkṣyatē | bhāṣyakārēṇa tu prathamadvitīyayōrmadhyē pāṭhādaguhyamāṇaviśēṣaḥ śēṣa ubhayōrapyānantaryēṇaiva saṁbandhītyutkvā tr̥tīyasya vyavadhānādasaṁbandhamāśaṅkyārthitvāviśēṣādubhayōḥ samudāyāpādanēnāvyavadhānē sādhitē samudāyaśēṣatvamēva tarhi prāpnōtītyāśaṅkya tasyāprayōgārhatvātprayōgārhasamudāyisaṁbandhaḥ, tatrāpi tayōḥ prādhānyādanyathā ca nairākāṅkṣyānupapattēḥ pratyēkaṁ sakalaśēṣasaṁbandhasiddhirityabhidhāya punarvyākhyānāntaramārabdham—api ca sākāṅkṣasya saṁnidhāviti | tatra kaiści
[p. 455]
vdyākhyānavikalpa ēvētyāśritam | aparē tu vadanti pūrvatrāparitōṣāduttaraṁ kr̥tam | kiṁ kāraṇam |

na tāvatsamudāyatvaṁ kēnacinnirmitaṁ tayōḥ |
punaḥ pratyēkanirmāṇē na ca hētuḥ pratīyatē ||

samudāyatvaṁ hyēkakāryatvēnaikaśabdōpādānēna vā bhavēt, na cātraikamapyasti | nanvidamēkakāryatvamēkavākyaśēṣagrahaṇaṁ nāma | ahō nu khalu mantrāṇāṁ kāryaṁvijñātam | apēkṣā hi tatrōbhayōḥ syāt | kathaṁ tatkāryamityucyatē | śēṣaścāsau tayōrna tadvaśēna samudāyatvāpattiryuktā | paścādapi vā samudāyibhyāmēva tasya saṁgatiriṣṭētyādita ēva samudāyatvaṁ na labhyatē | yadi ca samudāyatvamāpannau tataḥ punaḥ pratyēkaṁ saṁbandha iti rājaikaputrakrīḍāpadyatē | purastādēva ca prayōgaḥ prāpnōti | tathābhūtēna samudāyānantaryāt | na vā ’gr̥hyamāṇaviśēṣatvaṁ, dēśabhēdanimittatantrabhēdāt | prathamasya hyasau yathākāṅkṣitē dēśē sthitō nōttarayōḥ | tasmādidamēva vyākhyānam |

ākāṅkṣā saṁnidhānaṁ ca yōgyatā cēti ca trayam |
saṁbandhakāraṇatvēna kḷptaṁ nānantaraśrutiḥ ||

yō hi bahūnāṁ saṁbandhitvēna sakr̥dāmnāyatē tasyāvaśyaṁbhāvyēkēnānantaryamiti na tadēva tadā saṁbandhakāraṇatvēnāśrīyatē | tatrāpyasmādēva kāraṇatrayātsaṁbandhasiddhēḥ | saṁnidhiviśēṣāttu tadāśrayapratipattyā bhavati bhrāntiḥ | sā tu sākāṅkṣayōgyasaṁnihitasaṁbandhyantaradarśanānnivartatē | yathā dhātvarthādiṣu vidhibuddhirguṇādyupādānasāmarthyāt | ēvaṁ hi tatra jñāyatē | sarvārthō ’yamāmnāyamānaḥ sarvasādhāraṇānantaryāsaṁbhavādvākyaikatvācca kasyacidēkasya samīpē paṭhyatē | tasmādakāraṇamānantaryamiti |saṁnidhiriti—buddhau viparivr̥ttiḥ | sā cānantaryē saṁbaddhapadavyavāyē ca bhavati | saṁbaddhapadavyavadhirapyānantaryaprakāra ēva | katham |

anantarēṇa saṁbaddhaḥ syātparasyāpyanantaraḥ |
tataḥ punastadārūḍhaḥ parānantaryamaśnutē ||

‘yā tē agnē rajāśayā’ ityanēnāpēkṣitaḥ śēṣaḥ parastādalabhyamānaḥ purastātparāvr̥
[p. 456]
ttyālōcyamānō labhyatē tanūrvarṣiṣṭhēti | yadā ca tatrārūḍhastadā harāśayētyasyānantarībhūtaḥ punarēvamēva tr̥tīyēnāpi saha saṁbadhyatē | tataḥ paraṁ tvanyasyānāmnānāttāvatyēvōpakṣīyatē | sarvatraivamapēkṣā purastātparastācca prasr̥taikatrāruhyētarēṣāmanantarībhavantī tāvadapēkṣyamāṇā nigr̥hṇāti yāvatkiṁcinna yōgyamastyayōgyaṁ cōpalabdham | tataḥ sarvamālōcitamupasaṁhr̥tya nivartatē | yadyapi ca kramēṇōccāraṇātsaṁnikarṣaviprakarṣau pratīyētē tathāpi nityatvādvēdasyānantarē dūrasthē ca yugapadapēkṣā saṁbandhaścēti paścādavagamānna prāmāṇyē kaścidviśēṣaḥ | ēvaṁ vākyē padānāṁ prakaraṇē ca vākyānāṁ saṁbandhō yāvatsākāṅkṣēṇa tatsaṁbandhārhēṇa parasyāpyanantarīkartuṁ samarthēna vyavadhānam |avyavadhānē vicchēdē ’pīti | virōdhinā padēnāvyavadhānē viprakr̥ṣṭatvē bhavati saṁbandhaṁ ityarthaḥ | tasmādanuṣaṅgaḥ samāptiḥ | anuṣajyata ityanuṣaṅgaḥ | sa ēva samāpyatē tēnēti samāptiḥ |

yatra tāvacchēṣiṇaḥ sākāṅkṣāstatraivamatha yatra nairākāṅkṣyaṁ sarvēṣu śēṣiṣvēkaḥ śēṣaḥ
[p. 457]
sākāṅkṣaḥ paṭhyatē | yathā ‘citpatistvā punātu’ ityētēṣāmantē “acchidrēṇa” ityādistatra kathamiti | kiṁ prāptam |

anantarēṇa saṁbadhya śēṣasyēṣṭā kr̥tārthatā |
śēṣiṇaśca nirākāṅkṣāḥ kiṁnimittā ’nuṣaṅgadhīḥ ||

ucyatē |

anantarasya vākyasya yadi śēṣō bhavēdayam |
tata ēvaṁ bhavēdēṣa tvākhyātārthēna sarvabhāk ||

ānantaryaviśēṣēṇa hyayaṁ punātvityētēna saṁbadhyatē | sa caika ēva triṣvapi vākyēṣu, tadēkatvāccārthasyāpyēkatvam | na ca kārakabhēdāttasya bhēdō bhavati | yēna citpatyādisaṁbaddhādasyānanyatvaṁ vijñāyatē | na cācchidrēṇētyēvamarthā kriyā, yēna sakr̥tsaṁbandhēna saṁtuṣyēt |

tasmādasya kriyārthatvādyāvadēṣā prayujyatē |
tāvadēva prayōgitvaṁ kāṣṭhānāṁ pacanē yathā ||

athōcyata ēkatvē ’pyasyā yatkartr̥viśiṣṭābhyāsādyaḥ karaṇasaṁbandhaḥ śrūyatē tadviśiṣṭaiva tēna yōjayitavyā | yathaikasyāpi jyōtiṣṭōmasya maitrāvaruṇagrahābhyāsaviśiṣṭasya payasā
[p. 458]
śrayaṇaṁ cōditaṁ nātiprasajyatē, yathā cātraiva citpatyādayō, na sarvē sarvatra bhavanti | ucyatē |

śrayaṇānāṁ vyavasthā hi bhinnā ’pūrvaprayuktitaḥ |
kartrantarāvarōdhācca citpatyādērasaṁkaraḥ ||

aindravāyavādigrahābhyāsānāmadr̥ṣṭārthatvāttadbhēdēna śrayaṇavyavasthā yuktā | na hi tathā kiṁcitkāraṇamasti | karaṇasya kriyāṁ pratyupayuktatvāt | karaṇaprakāśanadvārēṇa saiva kriyā punaḥ prakāśyatē | sā ca sarvatrāviśiṣṭatvātprakāśanamapēkṣatē | yathā ca vākpatyupādānāttatsamānavyāpāraścitpatirnivartatē, naivamacchidrapavitrapratiyōgikaraṇāntaraśravaṇamasti yēnaitannivartēta, na ca kartr̥prayuktaṁ karaṇam | yatastadbhēdādvyavatiṣṭhēta, kārakāṇāṁ kriyākṣiptatvēna parasparasaṁbandhābhāvāt | nanvēvamapi mantrāntaramatēnāpi punātuśabdēnāsya saṁbandhaḥ syāt | naiṣa dōṣaḥ | darśapūrṇamāsabarhirdharmavadvyavasthāsiddhiḥ | iha prakramya punātuśabdasya yatkāryaṁ tatprayuktamacchidrādiviśēṣaṇaṁ mantratrayē ’pi tadēkamiti pratyakṣamavagacchāmaḥ | na mantrāntarē, karmāntaragatadravyāntarasaṁskārārthatvāt | nanvēvaṁ satyēkakāryatvānmantravikalpaḥ prasajyēta |kutō vaivamādīnāṁ saṁkhyāyuktāvidhānādantē samuccayaḥ | sarvēṣu viparivr̥ttibhaṅgāsaṁnidhiḥ saṁbhāvyēta na mantrāntarēṣviti viśēṣaḥ ||

tasmātpunātuśabdō ’yaṁ sarvamantragatō ’pi san |
acchidrāpahr̥taḥ sarvaiḥ punastadvānapēkṣatē ||

sarvābhyāsāntābhihitēnācchidrēṇētyādinā ’nanyagatikatvādyadā punātuśabdaḥ svīkr̥taḥ, tadā punātvacchidrēṇētyēvaṁ kalpitē saṁbandhē ya ēvānantaraḥ punātuśabdaḥ sa ēva pūrvayōrapīti karaṇasaṁbandhapradarśanavēlāyāmanvēti | kriyāḥ padārthāḥ santastāmapēkṣamāṇāḥ sakaraṇikāmēvāsādayantīti sarvatrānuṣaṅgaḥ | ēvaṁ vā ’nuṣaṅgēṇa prayōktavyē yē tantrēṇa prayuñjatē tēṣāṁ tadālasyamātraṁ purastātparastādvā vākyaśēṣasyānuṣaṅgatvāviśēṣē sati yatpurastādanuṣaṅgē ’nvīyata iti kaiściducyatē tadviśēṣaprasiddhimātramiti draṣṭavyam || 48 ||


ityanuṣaṅgādhikaraṇam || 16 ||

[p. 459]
pratyudāharaṇatvēna saṁnidhērēvamucyatē |
asaṁbandhātirōdhānē vaiṣamyānnānuṣajyatē ||

‘saṁ tē vāyurvātēna gacchatām’ ityasya sākāṅkṣasyānantaratvādavadhāritaḥ śēṣō bahuvacanāntēnāyōgyēnāsaṁbaddhastulyayōgitvābhāvādyōgyēnāpi yajñapatinā nānuṣajyatē | ataśca vaidikaśēṣāsaṁbhavādasti laukikasyāvakāśa ityubhayatrādhyāhāraḥ kartavyaḥ | tatra tu yadyapi nōccāryatē gacchatāmiti tathā ’pyavaśyamanusaṁdhātavyaḥ, anyathā ’rthāparisamāptēḥ | tasmānnānuṣaṅga iti | prayōjanaṁ tu, anuṣaṅgē mantratvātprāyaścittam | laukikatvē cāmantratvamiti |āha ca—

āmnāyamānaṁ hyanuṣajyamānamantargataṁ mantranirūpaṇāyām |
ūhādisāmyē nanu laukikānāmamantrarūpapratipattisiddhiḥ || 49 ||


iti vyavētānanuṣaṅgādhikaraṇam || 17 ||

iti śrībhaṭṭakumārilavicaritamīmāṁsābhāṣyavyākhyānē tantravārtikē dvitīyasyādhyāyasya prathamaḥ pādaḥ ||

[p. 461]
upōdghātaprasaktānuprasaktādau gatē ’dhunā |
śabdāntarādibhirbhēdō lakṣaṇārthō ’bhidhīyatē ||

tatra śabdāntaraṁ tāvatspaṣṭatvātprathamamudāhriyatē | ēkānēkākhyātapratyayasaṁbaddhāḥ sarvē dhātavō yajati dadāti juhōti nirvapati gr̥hṇāti str̥ṇāti śaṁsati stauti ityēvamādaya udāharaṇam | bhāṣyakārēṇa tu svatvaparityāgāṁśēna yajatyāditrayaṁ pratyāsannārthatvātsutarāmabhinnamābhāsata ityudāhr̥tam | tatra pūrvapakṣatraividhyadarśanātsaśaṁyōpanyāsō ’pi tadanuguṇaḥ pratibhāti | tadyathā tistrō bhāvanāḥ kimēkamapūrvaṁ kurvantyuta trīṇīti, tathā trayō dhātvarthāḥ kimēkāṁ bhāvanāṁ viśiṁṣantyuta tistraḥ, tathā trayō dhātavaḥ kimēkaṁ dhātvarthaṁ vadantyuta trīniti | kāryaśabdaścāpūrvabhāvanādhātvarthēṣu upakāryatvāviśēṣēṇa prayujyatē | bhāvanādhātvarthadhātavō hyēṣāmutpādanēna viśēṣaṇēna pratipādanēnōpakārakatvātsādhanatvēnāmidhīyantē | kutaḥ saṁśayaḥ ||

sādhakatvaṁ dvidhā dr̥ṣṭaṁ pratyēkasamudāyayōḥ |
vastulakṣaṇa ēvātastaddr̥ṣṭēḥ saṁśayōdbhavaḥ ||

athavā pāramārthikō ’trāyamēkaḥ saṁśayaḥ, kiṁ dhātvarthatrayānuraktaikā bhāvanā, athavā pratidhātvarthaṁ bhāvanābhēda iti | bhāvanaiva dhātvarthānuraktā karmaśabdēnōcyatē | tasyā ēva śabdāntarādi bhēdakaṁ bhaviṣyati, apūrvasyānabhidhēyatvātkarmabhēdānuniṣpādyēva taditi na
[p. 462]
pr̥thagvicāramarhati | prāsaṅgikastu dhātvarthaikatvōpanyāsaḥ kathamaṇyasārvatrikaḥ sanyajyādiṣu bhaviṣyatīti nātīva tantrīkartavyaḥ | tataścaitadapi saṁśayakāraṇaṁ pūrvapakṣavādinaḥ pratimāti kiṁ dhātvarthānpratyupādīyamānā bhāvanā pratyēkaṁ samāpyatē, atha vā tē tāṁ pratyupādīyamānāḥ saṁhatya viśiṁṣantīti | kiṁ tāvatprāptaṁ saṁhatyēti | tatra samudāyaścikīrṣitaḥ samudāyādēkamapūrvaṁ na vā ’śābdaḥ samudāya ityādiṣu punaḥ punaḥ samudāyaśabdōccāraṇādapūvaiṁkatvābhidhānācca tisr̥bhyō māvanābhya ēkamapūrvamiti pūrvaḥ pakṣaḥ | iyaṁ cōpapattiḥ ||

adr̥ṣṭaṁ prathamaṁ tāvannāstītyēvaṁ pratīyatē |
tathaiva niścayaścātra dr̥ṣṭaṁ cēnna virudhyatē ||

dr̥ṣṭaśrutavirōdhē tu satyadr̥ṣṭaṁ prakalpyatē |
ēkēna cāvirōdhitvē siddhē nānēkakalpanā ||

tadēvāha ||

virudhyamānē kalpyaḥ syājjāyatē tēna sō ’rthavān |

dr̥ṣṭaḥ śrutō vā bhavatīti | tatrāpyēkānēkārthakalpanayōrviśēṣaścēddhurulāghavaṁ prati na gamyēta tatō ’nēkōpi kalpyēta, gamyatē cāsau | tasmātsamudāyādēkamapūrvam | tatraitatsyāt, kēna bhāvanāsamudāyaścōditō yasmādēkamapūrvaṁ syādityata āha—na cāśābdaḥ samudāyō ’vayavaśabdairēva cōditatvāt | atha vēti—dhātvarthatrayānuraktaikamāvanāpakṣaparigrahaḥ | tasyāpyupapattiḥ ||


[p. 463]
pratyayārthapradhānatvātpratidhātu na bhidyatē |
tatrōpādīyamānatvāddhātvarthāḥ saṁhatāḥ punaḥ ||

yadi hi dhātvarthānāṁ prādhānyaṁ bhavēttatō bhāvanā tānpratyupādīyamānā pratipradhānaṁ bhidyēta | bhāvapradhānatvāccākhyānaspa prakr̥tipratyayōśca pratyayārthaśēṣatvādaruṇaikahāyanyādivadyāgādibhiḥ saṁhatyaikā bhāvanā viśēṣyatē | yadyapi pradhānānāṁ guṇānurōdhēnāvr̥ttirayuktā tathāpi kēvalaprakr̥tipratyayaprayōgāsaṁbhavādavaśyaṁ tāvaddhātusaṁvamdhārthaṁ pratyayaḥ punarāvartayitavyaḥ | yadi tu kēvalaḥ pratyayaḥ krīṇātivacchrūyēta, tataḥ sakr̥duccarita ēvāraṇādibhiriva dhātubhiḥ saṁbadhyēta, apadatvānna svatantraḥ śrūyata ityāvartatē | dr̥ṣṭā ca viśēṣaṇasaṁbandhārthamāvr̥ttiḥ ‘āyuryajñēna kalpatāṁ’ ‘dadhnā juhōti’ ‘payasā juhōti’ ‘aindravāyavaṁ gr̥hṇāti’ ‘maitrāvaruṇaṁ gr̥hṇāti’ ityēvamādiṣu | tathā ’nuṣṭhānābavr̥ttirapi jyōtiṣṭōmasyānēkadravyadēvatāsaṁyōgasaṁpādanārthā dr̥śyatē | tasmādarthaikatvavaśēna sarvamidaṁ vajatidadātijuhōtividhānātmakamēkaṁ vākyamēkaṁ karmaikaṁ cāpūrvamiti | ayamēva cātra pūrvaḥ pakṣaḥ sādhurna pūrvōktō bhāvanāsamudāyāsaṁbhabāt | kutaḥ ||

prasiddhē bhāvanābhēdē bhāvyabhēdō niyōmataḥ |
na cāsāṁ samudāyatvamaikaśabdyādvinēṣyatē ||

yadi hi bhāvanābhēdaṁ pūrvavādyabhyupagacchatyēva tataḥ sā bhāvayitavyāpūrvabhēdādr̥tē naivabhidyata iti tadbhēdē ’pi siddhē kimanēna kr̥taṁ syāt | api ca samudāyatvāpādanamēkaśabdasaṁyōgātsamudāyānuvādarūpēṇa vā bhavati yathā “ya ēvaṁ vidvānpaurṇamāsīṁ yanatē” iti, phalādisaṁbandhēna vā yathā “rājasūyēna svārājyakāma” iti | na tvihaikamapi paśyāmō yēna samudāyatvamadhyavasyēma | nanu jyōtiṣṭōmēnētyēṣa samudāyavacanō bhaviṣyati | na | tasya yajisāmānādhikaraṇyēna tanmātravacanatvāt | tasmānnaiṣa pakṣaḥ | ēvaṁ nu bhāṣyagranthō nētavyaḥ | kiṁ tāvatprāptaṁ dhātutrayānuraktamindrāyudhamivaikaṁ karmēti | tatsiddhyarthā tviyamupapattiḥ | ēvamalpādr̥ṣṭakalpanā bhaviṣyatīti | karmabhēdē hi bahvadr̥ṣṭakalpanā niṣpramāṇikā ’bhyupagantavyā |tasmātsamudāyaścikōrṣitaityādyēkasyaiva karmaṇō ’vayavābhiprāyēṇōktam | atōyajētētyasya pūrvī bhāgō yajatyarthaṁ bravīti, uttarōbhāvayēdityādi vigamanas | atha vēti pramādalikhitamiti manyanyē | śakyaṁ tvētatsamarthayituṁ, dvē hyētē pūrvapakṣōpapattī bhāṣyakārēṇōpanyastē | tatrānēkādr̥ṣṭakalpanādōṣaṁ pūrvamupanyasya atha vētyupapattyantaramāha |
[p. 464]
ētaduktaṁ bhavati | kimēkādr̥ṣṭakalpanōpapattyā ’thavā śabdēnaivaikāṁ bhāvanāṁ pratipādayāmaḥ | pūrvārdhabhēdē ’pi pratyayaikatvēnābhinnārthapratītēstaddarśayati | tathā dadātīti pūrvō dadātyarthamuttarastamēva bhāvayēditi | ēvaṁ pratibhāti tamēva dhātvarthaṁ bhāvayēditi | tattvayuktam | sarvatra dhātvarthabhāvyatvapratiṣēdhāt | na caitatpūrvapakṣavādinō ’pi kvaciduṣayujyatē | tathā ’nuvadatīti na śakyaṁ vaditum | tasmādēvaṁ vācyaṁ pūrvō dadātyartha uttaraḥ punaryō yajatēḥ parēṇāṁśēnōktastamēva bhāvayēdityēvaṁ dhātvarthāntarasaṁbandhārthamanuvadatīti | ēvaṁ juhōtītyatrāpi | tathā ca yajētētyatraivaṁ nābhihitaṁ, na hi tatra pūrvataraprāptā bhāvanā ’sti yā ’nūdyēta | yadi dhātvarthabhāvyatvamabhidhīyēta tadaviśiṣṭaṁ tatrāpīti | na tadvarnamuttarayōrēva brūyādatō bhāvanaikatvapratijñānābhiprāyamētat | tasmādēkā bhāvanā ’pūrvaṁ ca | yadvāyajatiśabdēna vihitamiti—dhātvarthaikatvaṁ vadati svatvatyāgāṁśasamatvāt | athāpi lakṣaṇayā dadāti juhōti yajētētyasyānuvādastathāpi karmāntaranimittādr̥ṣṭakalpanātaḥ saiva jyāyasītyāśrīyatē | na vā ’nuvādē lakṣaṇā dōṣaḥ | guṇavidhyarthastvanuvādaḥ | ēkatrātrēyaḥ saṁpradānaṁ hiraṇyaṁ ca pradēyaṁ vidhīyatē | itaratra dākṣiṇāni vidhīyantē | nanu nāmadhēyatvānnaivāyaṁ guṇavidhiḥ | karmavidhānapakṣē hyētasya nāmadhēyatvam | anuvādē tu vākyānarthakyaprasaṅgādēkāntēna guṇavidhiramyupagantavyaḥ | tadā ca yajatidadātijuhōtaya iti dhātvabhiprāyakam | ēkaṁ kāryamēkaṁ dhātvarthaṁ tadētarattadarthamiti vā nyāyēnaikamapūrvaṁ gamayantītyarthaḥ | tasmānna karmabhēda iti || atrōcyatē ||

dhātvarthabhēdē sarvatra vijñēyaṁ bhāvanāntaram |
utpattyaikānuraktā hi nānyēnāpyanurajyatē ||

yadyapyēkō bhāvanāvacanastadarthasya ca prādhānyaṁ, tathā ’pyanurañjakadhātvarthabhēdādbhāvanāntaraṁ pratyētavyam | na hyēkasyāstrayō dhātvarthāḥ sannipatituṁ samarthāḥ | na ca samuccayaṁ pratipadyantē karaṇāṁśāvarōdhitvēna tulyārthatvādanyōnyanirapēkṣabhinnaśabdōpādānācca | na hyēkō dhātustrīn dhātvarthānupādattē | na caikasminpadē dhātutrayaṁ parasparāpēkṣaṁ pratyayaṁ pratyupādīyamānaṁ saṁbhavati “dhātōḥ” iti pratyayōtpattau vivakṣitaikatvasaṁkhyatvāt | na caitatpadatrayamēkavā
[p. 465]
kyatāṁ gacchati | vibhajyamānasākāṅkṣatvaikārthatvayōrabhāvāt | na vaikāpūrvakalpanāta ēkavākyatāpadyatē | ‘samēṣu vākyabhēdaḥ syāt’ityatra pratyākhyātatvāt | na cāpūrvabhēdābhēdapūrvakau karmabhēdābhēdau | viparītābhyupagamāt | yadi ca kēvalaiva bhāvanā kēna cidupādīyēta tatō ’ruṇādibhirivaikavākyagatairdadhyādivadvā bhinnavākyagatairēkaivānūdyānūdya yugapadvā viśiṣṭavidhānanyāyēna yāgadānahōmairanurajyēta, na tvasyāḥ pr̥thagutpattirastītyavaśyaṁ dadātyādīnāmēkēna samastairvōtpādayitavyā | tatra yadi tāvatsamastairutpādyatē, tata utpannāyāḥ punarutpattyasaṁbhavātsiddhaṁ karmāntaratvam | athaikēna tāvadutpādyēta, tatrāpi vinigamanāyāṁ hētōrabhāvādviśēṣō na jñāyatē | yēna kēnacidutpattirapyētasyāḥ pratīyatē tatastadvyariktēna dhātunā nānurajyatē | yēnaiva hyēkēna dhātunā kr̥tānubandhā bhāvanōtpannā tasyaiva śrautatvēna balīyastvānna padāntarasthairdhātvarthaiḥ saha vikalpaḥ saṁbhavatīti tataḥ pracyutaistaiḥ svapadapratipāditamavaśyaṁ bhāvanāntaramanurañjanīyam | ēvamēkaikatra svapadōpāttadhātvarthānurañjanamautpattikaṁ śrautaṁ ca, dhātvarthāntarānurañjanamutpannabhāvi vākyaprakaraṇalabhyaṁ ca | dadātirhi yajatyupanibaddhāṁ bhāvanāṁ niṣēdhan svavākyānuccaritāṁ padāntarānuvartinīṁ prakaraṇādvākyācca prāpnuyādēvaṁ yajatirapi tatra tatrēti yōjyam | nanu ca dadātipadē ’pyasau punaḥ śrūyamāṇā saivēti pratyabhijñāyata iti na vaktavyaṁ vākyaprakaraṇābhyāṁ dadātisaṁbandhō bhavatīti | satyaṁ bhāvanāmātrasaṁbandhaḥ śrutyaiva pratīyatē | yāgānuraktabhāvanāsaṁbandhē tu na śrutivyāpārō yujyatē | nanu caikatvādēvāsyā ēvaṁ bhēdavyavahārō na yuktaḥ | kēna vā karmabhēdapakṣē ’pi sāmānyaikatvaṁ nābhyupagamyatē | nanvatra vyaktinānātvē ’pi nāsti pramāṇam | kathaṁ nāsti | yadā bhinnadhātvarthasaṁnidhānādasau nānātvēna pratiśabdamupalabhyatē | nanu ca śabdavadēva parōpādhikō bhēdapratyayō na pāramārthikō bhāvanābhēdaḥ syāt | naitadēvaṁ, śabdasyāpi gakārādibhēdaḥ pāramārthikō naiva kasyacidaniṣṭastadvadihāpi yāgādibhēdē siddhē śabdasthānīyamanuṣṭhānasāmānyaṁ nirūpyatē | na ca yathā śabdasyārthāntarabhūtā dhvanayaḥ drutādibuddhimapāramārthikīṁ kurvantyēvamatra yāgādayō ’dūravyatiriktāḥ | tasmādasti bhēda iti | āha ca—

yathā raktōpadhānēna niruddhē sphaṭikē sati |
kr̥ṣṇādicōdanāyuktaṁ gamyatē sphaṭikāntaram ||

tathaikadhātusaṁbaddhabhāvanācōdanē sati |
bhāvanāntaragāminyaḥ syurdhātvantaracōdanāḥ ||

yasmātprakr̥tipratyayayōḥ svārthābhidhānē smr̥tērācārācca nityavivakṣitakramatvēna pūrvaprayuktaprakr̥tyarthavyāptēṣu pratipattr̥ṣu pratyayāṁśaḥ saṁnipatan kr̥tānubandhamēva svārthaṁ vadati | tasmānna
[p. 466]
kadācitpratyathārthaḥ śuddhō labhyatē | yathōktaṁprātipadikāduccarantī dvitīyādivibhaktiḥ prātipadikārthō viśēṣaka ityāhēti | prayōgavākyaśēṣabhāvēna hi samudāyasya sattāsaṁbandha iti | ēkāpūrvakalpanayāhisamudāyānuraktabhāvanākalpanamāśritaṁ phalasaṁbandhanimittā vā ’pūrvakalpanā | prayōgavākyaśēṣabhāvēna vōtpattivākyānāṁ phalasaṁbandhō bhavati na svarūpaiḥ | avadhr̥tasvarūpāṇi ca karmāṇi prayōgavākyēna gr̥hyanta ityavagatē bhēdē na śakyānyēkīkartum | na ca dadātijuhōtyōḥ prayōgavākyaśēṣabhāvaṁ paśyāmaḥ, yajēta svargakāma iti kēvalayāgaśravaṇāt | na ca tēna dānahōmau labhyētē | svārthatyāgapragaṅgādubhayāśrayaṇē vā yugapachrutilakṣaṇāpattirdōṣaḥ | tasmānna samudāyakalpanā ’sti | ataśca dhātvanyatvēna padāntaratvātkēvalaviśiṣṭatā gamyatē | na ca jñānāntarēṇa nivartatē | na ca dhātvarthaikatvam | āsēcanaparasvatvāpādanābhyadhikatvāt | na ca tyāgamātralakṣaṇā, svārthavr̥ttitvēnāpi vākyasamavāyōpapattēḥ | na ca dākṣiṇāni nāma guṇaḥ kaścitprasiddha iti sāmānādhikaraṇyānnā
[p. 467]
madhēyatvamēva yuktam | ataśca vākyānarthakyaṁ mā bhūditi hōmō vidhīyatē | dadātinā tu yāgamanūdya guṇē vidhīyamānē hiraṇyātrēyasaṁbandhē vākyabhēdaprasaṅgādguṇādapi bhēdaḥ saṁbhavatītyatraikaguṇō nirguṇō vā ’nyō dadātirudāhartavyaḥ || 1 ||


iti śabdāntarādhikaraṇam || 1 ||
śabdāntarādhikaraṇapratyudāharaṇarūpēṇābhyāsasya pūrvapakṣaḥ sukhamabhidhīyata iti tadanantaramārambhaḥ | tatra samidhō yajati tanūnapātaṁ yajati ityādiṣu samidādiśabdānapōddhr̥tya yajatītyētatpañjakr̥tvō ’bhihitaṁ kimēkasya karmaṇō vācakamathānēkasyētyudāhr̥taṁ tadākṣipyatē |

guṇō vā nāmadhēyaṁ vā samidādipadaṁ bhavēt |
tābhyāmēva ca bhēdō ’tra kimabhyāsaḥ kariṣyati ||

ṣaḍapi bhēdahētavaḥ pr̥thagbhūtāḥ svasāmarthyamātravyāpāraphalā darśayitavyāḥ | tadyāvadatra guṇanāmadhēyayōrbhēdakaratvaṁ nāpanīyatē na tāvadabhyāsasya parabhāgalābhō ’stītyanyadudāhartavyam | na ca tatsaṁbhavati | kutaḥ |

prayujyatē hi vēdēṣu nākhyātaṁ kēvalaṁ kvacit |
nāma kiṁcitprayuktaṁ cēttasya cōktaṁ gatidvayam ||

‘aindravāyavaṁ gr̥hṇāti’ ityēvamādīni hi sarvāṇi parasparāsaṁgatyautpattikaguṇayōgādbhidyantē | ‘bhinnē juhōti’ ‘skannē juhōti’ ityādīnyapi ‘phalaṁ cākarmasaṁnidhau’ityanēna nyāyēna nimittaṁ pratyupādīyamānatvādbhidyantē | nimittasaṁbandhaparatvācca nābhyāsānarthakyamityabhēdakatvam | yē tu pañcaśāradīyēṣu“tānparyagnikr̥tāṁstānparyagnikr̥tān” ityēvamabhyāsamudāharanti tēṣāṁ prākr̥taparyagnikaraṇānuvādaprasmaraṇasāmarthyaṁ tat | na vā ’tra yajatiḥ śrūyatē yasyābhyāsādbhēdaḥ syāditi na kiṁ cidudāharaṇam | yathōdāhr̥tēṣvēva tu samādhiḥ |

prāyēṇākhyātasaṁbandhi nāmēṣṭaṁ pāratantryabhāk |
tasyaiva prathamaṁ tēna bhēdābhēdanimittatā ||

yānyupādēyārthāni nāmapadāni tāni tāvadākhyātaparatantratvāttadanusārīṇi santi tadvr̥ttiṁ pratīkṣantē, taccētprakr̥tē niviṣṭaṁ nāmapadamapi tasyaiva guṇavidhirnāmadhēyaṁ vā | atha tēnāpūrvaṁ parikalpitamatastadgāmi nāmapadamityēvaṁ bhēdābhēdayōravagatayōḥ paścādāgacchatsa
[p. 468]
midādipadamakiṁcitkaratvādudāstē | tēna tadapōddhr̥tyākhyātamātraṁ vicāryatē | nanvēvaṁ sati saṁjñāguṇayōrabhēdakatvaprasaṅgaḥ | tatra tau bhēdakau yatrākhyātapadaṁ na vyāpriyatē tathā cōdāhariṣyati “athaiṣa jyōtiḥ” “vājibhyō vājinam” iti | vājinē tāvannaivākhyātapadaṁ śrūyatē, jyōtirādāvapyākhyātasya guṇaphalasaṁbandhavyāpārēṇa prakr̥tanivēśasaṁbhavē sati tataḥ pūrvapravr̥ttayā saṁjñayaiva bhēdō bhaviṣyati | yatrāpyākhyātasya svarasēna prakr̥takarmanivēśōpaplavē sati tatrāsaṁbhavan guṇō vidhīyatē tatrāpyasau bhēdakō yathā ’traivābhyupētyavādē vakṣyati sa ēṣa dēvatāyāgasaṁbandhō vidhīyamāna ityādi | taccākhyātasya bhēdaśaktau vihatāyāṁ bhavatīti tadēva tāvatprathamaṁ parīkṣyatē |kimēkamapūrvamiti—phalataḥ karmabhēdābhēdōpanyāsō, yadvā kimēkaṁ karmāpūrvaṁ cōdayatyuta pañcāpi karmāṇyapūrvāṇīti | kiṁ prāptam | ēkamapūrvamiti | kutaḥ |

pratyayārthaḥ samānō ’pi dhātubhēdēna bhidyatē |
dhātōrapi samānatvē kēna bhēdō ’vadhāryatē ||

api ca |

pūrvaṁ tēnaiva śabdēna buddhau karma nivēśitam |
na bhēdaṁ pratyabhijñānātpunaḥ śrutyā prapadyatē ||

yathaiva yajatiśabdaḥ sakr̥tpratyakṣēṇāvagataḥ punaruccāraṇē sa ēvēti pratyanijñānānna bhidyatē | tathā tadarthō ’pi, yathā cātraiva buddhabōdhanakr̥tpratyakṣamanarthakamapi bhavanna śaknōti śabdāntaratvaṁ kartumēvaṁ punaḥ śrutirarthāntaratvam | na hyānarthakyaṁ nāma kvacitpramāṇavargē ’ntarbhavati | yacca vēdō ’vabōdhayati tanmātramēva tatpramāṇavādibhirabhyupagantavyam | tadihaikaśabdēnābhēdē vēdēnāvagamitē yō ’nyatvaṁ kalpayati tēna vēda ēvāpramāṇīkr̥taḥ syāt | na ca pramāṇāvagatamānarthakyaṁ dōṣāya | asti vēyamapi gatiḥ | prayōgavacanasaṁspr̥ṣṭaḥ śabdō ’rthamavadadhatsvayaṁ prayōgitvēnagr̥hyata iti | atha vābhīkṣṇyādidyōtanārthō ’bhyāsō bhaviṣyati | asti hi lōkē dvirvacanādatirēkēṇāpi yāvatkr̥tvō ’myastē vivakṣitārthapra
[p. 469]
kāśanaṁ bhavati tāvatkr̥tvō ’bhyāsaḥ | tathā ca pañcēndrōpākhyānē vr̥ddhakumārīvaraprārthanē patiṁ mē dēhīti pañcakr̥tvō ’bhyāsaḥ śrūyatē | na ca yathā dēvatāyāśchalaprāhitvamēvamiha kasyacit | yēna patipañcakavatpañcayāgakalpanā syāt | atha vā sarvēṣvapyuccāraṇēṣu vidhāvāśrīyamāṇē karmaikatvaṁ vijñāyatē | yathā śākhāntarīyēṣu jyōtiṣṭōmādivākyēṣu | tēna tulyārthānāṁ vaikalpikatvāttadēva karma kadācitsamidvākyēnābhidhāsyatē kadācittanūnapādvākyēna | na hi samānakāryatvēna vrīhiyavayōrēkasyānarthakyādarthāntarasādhakatvaṁ vijñāyatē | atha vā tanūnapādādidēvatāvidhānārthatvānnānarthakyam | karmavidhānē hi sati nāmadhēyatvaṁ bhavēdanuvādē tu nāmadhēyavidhirna saṁbhavatīti guṇavidhitvam | tasmādapyakarmāntaram | yatrāpi ca pradēśāntarē tāvēva śabdārthau pratyabhijñāyētē tatrāpi hi gr̥hānnirgatasya punargr̥hajanapratyabhijñāyāmivārthāntaratvamaśakyaṁ vaktum | kimutēhānantaraviparivr̥ttyā balīyasyā ’varuddhāyāṁ buddhau | yadi ca pratyuccāraṇamarthānyatvaṁ bhavēttadā ’nityavyaktiśabdārthatvaprasaṅgaḥ | kiṁ ca |

gatvādivanna caitēṣu yāgatvaṁ vyatiricyatē |
vyaktyaikatvē nirūḍhē ca kathaṁ karmāntaraṁ bhavēt ||

yadyapi ca punaḥśrutyarthavattvāya pañcakr̥tvō yāgō ’bhyasyēta tathāpi jyōtiṣṭōmavadēvākarmāntaratvaṁ syāt | na cātrābhyāsahēturasti | vākyasaṁyōgēna dēvatānāṁ vaikalpikatvāt | tasmādēkō yāga iti | ēvaṁ prāptē brūmaḥ | ēkasyāpi punaḥ śrutirēvaṁ syādyathā śabdāntaraṁ bhēdakaṁ tathētyarthaḥ | katham |

ākhyātapratyayaḥ pūrvaṁ vidhattē karmaśaktitaḥ |
anyēnākṣiptaśaktistu tadākāṅkṣatyanūditam ||


[p. 470]
yadi hi viparivr̥ttiranuvādakāraṇaṁ syāttatō na karmāntaramadhyavasīyēta | na tu viparivr̥ttikr̥tamanuvādakatvaṁ, kiṁ tarhi |

anuvādaviśēṣatvaṁ prakr̥tapratyayādbhavēt |
tatsāmānyaprasiddhistu svavākyādēva labhyatē ||

yadā hi vidhāyakasya vidhiśaktirdhātvarthāduttāryatē tadā ’nēkavidhyaśaktērdhātvarthānuvādaḥ prārthyatē | tāṁ ca prārthanāṁ viparivr̥ttiḥ pūrayati | dhātvarthōttāraṇaṁ ca vidhiśaktērvidhēyāntarōpādānanimittaṁ yathā “vrīhibhiryajēta,” “dadhnā juhōti” iti | sarvatraivānēkārthōpādānē vidhiśaktyanēkatvāsaṁbhavādēkaṁ kiṁcidanūdyatāmityapēkṣāyāṁ satyāṁ yadviparivartatē tadityavadhāraṇaṁ bhavati | tataśca dadhyādēraprāptatvāddhātvarthō ’nūdyatē | yadā tu khalu naivānēkaṁ vidhēyamupādīyatē tadā naiva tasminvākyē ’nūdyatāṁ kiṁcidityapēkṣyatē | tataścāprāptē sāmānyānuvādē tatsiddhyapēkṣiṇī viśēṣānuvādakāraṇabhūtā kiṁ viparivr̥ttiḥ kariṣyati | tasmānna yatprāptaṁ tadanūdyata iti lakṣaṇam | kiṁ tarhi, yadanūdyatāmityapōkṣitam, tatprāptau satyāmanūdyatē | naikāṅgavikalamanuvādatvāpēkṣaṇēna prāptibuddhimātrēṇa vā | tatra yathaivānuvādāpēkṣaṇē satyapi prāptyabhāvādviśiṣṭavidhānarūpēṇa vidhirbhavatyēvaṁ prāptibuddhau satyāmapyanuvādatvānapēkṣaṇādvidhēḥ karmāntaratvaṁ satyapi dhātupratyayaikatvapratyabhijñānē | yattu balīyasyā viparivr̥ttyā śatakr̥tvō ’pyuktē tadbuddhirnnāpaitīti, pramāṇabalābalajñānātsarvaṁ saṁbhāvyamēva tat | tathā hi |

śrutēḥ karmāntarajñānaṁ saṁnidhērēkakarmadhīḥ |
tatra śrutibalīyastvaṁ jānatāṁ kathamēkatā ||

vidhāyikā hi śrutiranyānākṣiptā dhātvarthabhāvanayōrēva saṁniruddhā tatraivāprāptaviṣayasvabhāvaṁ vidhitvaṁ prasuvānā pañcamasthānākhyapramāṇakr̥tāṁ prāptabuddhimupamr̥dya vidhēyatvakṣamaṁ karmāntaraṁ kalpayati | sa cēdvidhiḥ śrutimanurudhyēta karmāntaramadhyavasyati, atha saṁnidhiṁ tatō na karmāntaratvam | yatra punarvidhiśrutiranyatra vyāpriyatē tatrāvirōdhātsaṁnidhikr̥taṁ karmaikatvajñānaṁ bhavati | tasmādiha vidhēyayāgavyaktiphalatvōpāttasāmānyaikatvanimittaiva pratyabhijñānabhrāntiḥ | na hi vyaktipratyabhijñānē kiṁcitkāraṇamasti | yadatra paramārthēna pratyabhijñāyatē tadēkatvē na kaścidvivādaḥ | tathā hi |

sthitē yāgatvasāmānyē paśusōmēṣṭikarmaṇām |
viśēṣavyaktirūpēṇa bhēdaḥ sarvatra cintyatē ||

nanu cātra yajiśrutyaivaikakarmavijñānānna vaktavyaṁ saṁnidhikr̥tamēvaikatvamiti | naitadēvam |


[p. 471]
yāgō ’yamiti vijñānaṁ yajiśrutyōpajanyatē |
sa ēvētyanya ēvēti vyāpārō ’syā na vidyatē ||

na hi yaḥ pūrvavihitō yāgaḥ sa ēvāyamiti yajatiśabdō vadati | audāsīnyēnaiva tvabhidadhānē śabdē saṁnidhikr̥tāmabhēdabuddhimanabhijānatāṁ śrutinimittā pratyabhijñānabhrāntiḥ | nanu tava vyaktēraśabdārthatvādabhinnaṁ sāmānyaṁ śrutyā vijñāyatē | yēnaiva vyaktiraśabdārtha stēnaivānēkakarmatāṁ śrutirbōdhayatīti | katham |

vyaktayō hi vidhīyantē sāmānyēnōpalakṣitāḥ |
tasmāttadgatamēvātra bhēdābhēdanirūpaṇam ||

yatsāmānyaṁ śabdārthabhūtaṁ tasyānanuṣṭhēyatvēnāvidhēyatvātsarvatra vyaktaya ēva vidhīyantē | tatra samidhō yajatītyēkā vyaktirasādhāraṇā cōdyatē tanūnapātaṁ yajatītyaparā | tasmātpañca vyaktaya iti siddham | yattvatra gakārādivad vyaktyākr̥tibhēdō nāstīti | satyaṁ nāsti kiṁ tu |

yanmātramēkaṁ karmēti svarūpēṇāvadhāryatē |
tataḥ paraṁ na bhēdō ’sti prāktasmādbhēdaniścayaḥ ||

yathaiva gakārādīnāṁ varṇatvaśabdatvaguṇatvēṣu satsu drutādibhēdasya parōpādhitvādgakārādirūpaikatvasiddhērgatvādimātraṁ na kalpitam, tathā ’tra sattākarmayāgatvēṣu samidyāgādiparyantēṣu satsu dēśakālayajamānādibhēdāddrutādivr̥ttisthānīyānna bhēdaḥ | tathā hi |

paurṇamāsīsamidyāgādāmāvāsyō na bhidyatē |
yajamānāntarēṣvēvaṁ dēśabhēdēṣvavasthitam ||

na ca yatra pratyakṣēṇa kēvalēna bhēdō ’vagamyatē tadēvaikaṁ bhidyatē | śabdasyāpi prāmāṇyāviśēṣāt | atō ’tra śabdāntarādiṣaṭkāvadhirēva bhēdō ’vadhārayitavyaḥ | na hīṣṭipaśusōmaikāhāhīnasatrēṣu parōpādhirbhēdapratyayō viparyēti vā kadācit | tēna tāsu vidhēyarūpāsu vyaktiṣvēva nityāsvabhivyañcakāni bhidyantē | tēbhyaśca phalasvarūpasiddhiryāgatvamēva vaikamavāntarasāmānyaṁ nānyatkiṁcit | nanvēkāhatvādīnyapyavāntarasāmānyānīṣyantē | na, kālaviśēṣayōgādēva daṇḍyādivadabhinnaśabdapratyayapravr̥ttisiddhēḥ | ēkēna hyahnā yōgādēkāhatvam | dvyādibhirahīnatvaṁ prāgdvādaśāhāt, sa tu kathamapyubhayātmā, tadavadhikamēva cāsahasrasaṁvatsaraṁ satatakālayōganimittaṁ satratvaṁ, havirviśēṣayōgādiṣṭyāditvamiti siddham | athāpyavāntarasāmānyāni punaḥ kalpyantē, tathā ’pyasmatpakṣāvirōdhaḥ | ēvaṁ yadi jyōtiṣṭōmatvādīni dēśakālādibhēdācca tadvyaktayō ’tyantātirēkiṇyō bhavanti tathā ’pyadōṣaḥ | tathā yadyapi dēvatōddēśadravyatyāgātmakatvātsarva ēvaikō yāgaḥ kalpyatē tēṣvapi
[p. 472]
bhēdapramāṇaistadanuṣṭhānanānātvāvagamādvyavahārasiddhiḥ | nanvēvaṁ sati jyōtiṣṭōmagrahāmyāsavatsamidādiyāgābhyāsēṣvakarmāntaratvaprasaṅga | sarvathā tāvadapūrvabhēdāddharmavyavasthādīni sidhyanti, tathāpi tu yēha karmabhēdabuddhirgrahayāgēṣu cābhyāsabhēdaprasiddhiḥ, tatraitannimittaṁ, iha sakalayāgarūpānuṣṭhānabhēdacōdanāttatra punaḥ samastābhyāsātmakasya jyōtiṣṭōmasaṁjñatvādyadyapi pratyabhyāsaṁ yāgatvamasti na tu jyōtiṣṭōmatvamityabhyāsē ’vayavabuddhirnētaratrāvayavyantararūpānupādānāditi viśēṣaḥ | ētajjñānasya ca prayōjanaṁ paśusōmādhikaraṇēvakṣyāmaḥ |tasmādabhyasitavyō yāgaiti ca bhāṣyamētatpakṣāśrayaṇēnaiva | athavā bhinnāsvēva vyaktiṣu sāmānyāpēkṣamabhyāsavacanam |nanūktaṁ na śaknōtyarthāntaraṁ vidhātumiti—vidhiśaktēstanūnapādādidēvatāvidhānākṣēpē sati viparivr̥ttēravirōdha iti manyatē | tatra ‘tatprakhyaṁ cānyaśāstram’ityēvaṁ samidādipadānāṁ kramaviniyuktaivaṁliṅgamantravarṇakalpitadēvatāsaṁbandhadvārēṇa nāmadhēyatvē satyavidhēyatvānnāsti vidhiśaktyākṣēpa iti vaktavyē dēvatāyāgasaṁbandhavidhānōpanyāsō ’bhyupētyavādēna | yattāvadbhavānaprāptatvātprathamasya yāgavidhitvaṁ manyatē tadayuktaṁ tasyāpi pradhānayāgānuvādatvāt | tatra samidādiśabdairdravyaṁ dēvatā vā vidhīyatē | ubhayamapi cāgnēyō ’ṣṭākapāla ityādibhirutpattivākyairvihitēna dravyadēvatēna virudhyatē | avaśyaṁ caitadvākyakr̥tō dēvatāyāgasaṁbandhaḥ karttavyaḥ, sa ca yāgāntarādr̥tē na saṁbhavatīti pratipāditē guṇavidhitvē karmāntaratvamāpadyatē | ēvaṁ pūrvatra karmaṇyuttarōttaraguṇavidhyasaṁbhavātsarvēṣāṁ karmāntaratvamiti vyarthō guṇavidhyupanyāsaśramaḥ | guṇavidhitvamapi na tāvad dravyamīdr̥śēna śabdēna saṁbhavatīti vyākhyātaṁ saktvadhikaraṇē | viśēṣēṇa ca yajatēḥ karmabhūtadravyasaṁbandhō na ghaṭatē, na vā ’yaṁ dēvatāvidhiriti navamē vakṣyatē | tasmātkarmavidhibhirēva bhēdasiddhiḥ || 2 ||


iti abhyāsādhikaraṇam || 2 ||

[p. 473]
samastān darśapūrṇamāsaprakaraṇayāgavidhīnudāhr̥tya kiṁ sarvēṣāṁ pradhānatvamuta kēṣāṁ cidēvēti bhāṣyakārēṇa vicāraḥ prastutaḥ | tatrābhidhīyatē—

aṅgapradhānacintēyaṁ caturthādhyāyagōcaraḥ |
kēna nāma prasaṅgēna prastutā bhēdalakṣaṇē ||

abhyāsalakṣaṇabhēdānantarabhidānīṁ saṁkhyānimittaṁ bhēdamavicāryaiva kathamayaṁ lakṣaṇānaupayikō ’rthaścintyatē | kēcidāhuḥ | ayamapi lakṣaṇārtha ēva,anantaraṁ pradhānāpradhānāni parīkṣiṣyantaiti vacanāt | tattvayuktam | tatraivaparyanuyujya vacanasyānyathaiva vyākhyānāt | apūrvabhēdapratītyarthō hi sa tr̥tīyasiddhō ’rthō ’trōpanyasta ityuktam | ayaṁ tu karmaṇāmaṅgāṅgibhāvō na kathaṁ citsaṁbadhyatē | mahatā prayatnēnāyaṁ caturthē sādhayiṣyatē“darśapūrṇamāsayōrijyāḥ pradhānānī”tyatrādhikaraṇē, sphuṭatvācca nānyathā tannētuṁ śakyatē | tasmādihāvicāraṇīyamētat | ya ēvaṁ vidvānityēvaṁ saṁyuktau prakr̥tānuvādāvatha vā ’pūrvakarmavidhī tatrētarē guṇavidhaya ityapi sarvaṁ yathōpanyastēnāpyadhikaraṇārthēna nasaṁgacchatē ’tha tvētadēva vicāryatē tataḥ pūrvaṁ nōpanyasitavyam | api ca—

bhēdē ca dr̥ṣṭasāmarthyau samaprādhānyasiddhayē |
kathaṁ śabdāntarābhyāsau hētutvēnōpavarṇitau ||

śabdāntaratvādabhyāsācca bhēdastāvaducyatē samapradhānatvamapyētābhyāmēva pratipādyata ityapūrvā yuktiḥ | na vā ’dhikaraṇadvayaśarīrasya viviktāḥ pakṣahētavō dr̥śyantē yēna tantrēṇa
[p. 474]
vicāradvayamidaṁ prastutamityadhyavasyēma | tasmādēvaṁ samarthayitavyam | ihābhyāsalakṣaṇabhēdātiprasaṅgāpavādārthamadhikaraṇē ārabhyamāṇē yathōdāhr̥tānāṁ madhyē dvē ēvōdāharaṇē ‘ya ēvaṁ vidvānpaurṇamāsīṁ yajatē’ ‘ya ēvaṁ vidvānamāvāsyāṁ yajata’ iti | tatra saṁdēhaḥ | kimētau yajatiśabdāvapūrvayōḥ karmaṇōrvidhāyakāvuta paurṇamāsyamāvāsyāśabdābhyāṁ svābhidhēyakālaviśēṣayuktakarmapratipādakābhyāṁ viśēṣyamāṇau prakr̥tānēva kāṁścidyāgānanuvadata iti | tatrētarēṣāmāgnēyādīnāṁ guṇātprayājādīnāmabhyāsādāghārādīnāṁ śabdāntaratvātsiddhē bhēdē ’dhikaraṇapakṣadvayaprayōjanabhūtasamapradhānabhāvāṅgāṅgibhāvaviṣayatvēnōpanyāsō nādhikaraṇaśarīraviṣayatvēna | na hi samapradhānatvamaṅgāṅgibhāvaścādhikaraṇapakṣāvityuktam | tadiha paurṇamāsyamāvāsyāsaṁyuktayōrvidhātr̥tvaṁ tadabhidhēyakarmabhēdaḥ samastāghārādīnāṁ samaprādhānyamityētattrayamuttarōttaraphalatvēnāvinābhāvasaṁbandhādēkaḥ pakṣaḥ, tathā tayōranuvādatvaṁ tadbhāvyakarmābhēda aāgnēyādīnpratyādhārādīnāmaṅgatvamiti tēnaiva prakārēṇāparastrikaḥ | tritayasya tritayasya ca svāṁśāvinābhāvādēkasiddhyaivētaradvayasiddhirmavatīti pakṣadvayē ’pi yadēva sādhitaṁ tēnaivēṣṭasiddhiṁ matvā phalabhūtastr̥tīyastr̥tīyōṁ ’śa upanyastaḥ | tatra cārthagr̥hītāvapi bhēdābhēdau vispaṣṭīkaraṇārthaṁ punarantē darśitau | kimarthaṁ punarādau vyavahitayōḥ samapradhānāṅgāṅgibhāvadvārēṇa bhēdābhēdayōrupanyāsaḥ kr̥taḥ | ēṣā hyācāryasya śailīti kēcit | tathā hi pūrvādhikaraṇayōrapyapūrvabhēdamēvōpanyastavān | atha vā yalliṅgadarśanaṁ vakṣyati vikr̥tau prayājādayō dr̥śyanta iti tatsākṣādbhēdanirākaraṇāyāsamarthaṁ samapradhānabhāvaṁ nirākariṣyati, tannirākaraṇē ca satyavinābhāvādvidhibhēdāvapi nirākr̥tāvēva bhavata iti tadupajīvanāyētthamupanyāsaḥ | kēvalabhēdōpanyāsē tu tadasaṁbaddhamēva syāt | tatra dvēdhā pūrvapakṣō bhaviṣyati | ēkaḥ samaprādhānyadvārēṇāgnēyādīnāṁ karmavidhitvē satyēva paurṇamāsyamāvasyāsaṁyuktayōstaddvyatiriktakarmavidhānāt, aparaḥ punastayōrēva karmavidhitvamitarēṣāṁ tu guṇavidhānārthatvamityēvaṁ, prathamaṁ tāvaddvyatirēkapakṣaṁ parigr̥hṇāti śabdāntaratvādabhyāsācca samapradhānānīti | yadyapi caitau hētū sākṣātsamapradhānatvēna na saṁgacchētē tathāpi tatpratijñānēna yō ’rthādbhēdaḥ pratijñātastēna saṁbandhādēkavākyatvam | ētaduktaṁ bhavati | ayāgēbhyaḥ śabdāntaratvādyāgēbhyaścābhyā
[p. 475]
sādbhēdastataśca samapradhānānīti | na ca samastānuvādasya kiṁ citprayōjanamasti | na ca guṇaphalanimittānāṁ kiṁcicchrūyatē yatra vidhivyāpārataḥ karmasvarūpavidhānamupēkṣēta | na caiṣā saṁjñā kēṣu citprakr̥tēṣu prasiddhā | vartamānāpadēśē ’pi ca sati prayōgavacanārthavādapañcamalakārādīnāmanyatamēna ‘samidhō yajati’ ityādivadvidhiḥ | satyapi ca yacchabdōpabandhē "yadāgnēyō ’ṣṭākapāla" ityādivat vidhiśaktyanavalōpaḥ | na ca śākhāntarīyavadvidhivikalpaḥ | śākhāntarāṇāṁ puruṣāntaraṁ prati pratipādanēnārthavattvāt | na tviha karmāntarakalpanādanyat prayōjanamasti | na ca kasya cidanyasya vidhēḥ stutiḥ saṁbhavati ēkavākyatvābhāvāt | kiṁ punaranayōḥ karmaṇōrdravyadēvatam | taducyatē—

dhrauvaṁ sādhāraṇaṁ dravyaṁ dēvatā māntravarṇikī |
rūpavantāvatō yāgau vidhīyētē pr̥thaktayā ||

“sarvasmai vā ētadyajñāya gr̥hyata”iti sarvārthatvādyathaivōṣāṁśuyājasya dhrauvājyadravyakatvamēvamanayōrapi yāgayōḥ | tathājyabhāgayōḥ kramē catasrō ’nuvākyāḥ paṭhyantē | dvē āgnēyyau dvē saumyau | tē balīyasā vākyēnāvacchidyānayōḥ karmaṇōrvidhīyētē “vārtraghnī paurṇamāsyāmanūcyētē” “vr̥dhanvatī amāvāsyāyām”iti | na hi paurṇamāsyamāvāsyāśabdābhyāmētatkarmavyatiriktamanyadihōcyatē | nanu kālavacanāvētāviha prayujyētē | kiṁ kālasya mantrasaṁbandhēna | dr̥ṣṭaśca saptamīnirdiṣṭānāṁ karmaṇāṁ pradhānabhāvastadyathā “yēna karmaṇērtsēttatra jayāṁ juhuyāt” iti | tēnānuvākyādvayasya tulyārthatayā vikalpyamānasyānurūpā yājyā ’pi kalpayitavyā | atha vā yugapadvidhānātsamuccayē sati dvidēvatyakarmādhyavasāyād dvē dvē yājyē api kalpayitavyē | yadvaikaivāgnīṣōmadēvatyā | atha vā vārtraghnyōrēvaikā yājyā kartavyā tathā vr̥dhanvatyōḥ | ataśca śrutivihitamantrakarmasaṁbandhānyathānupapattyā ’gnīṣōmau dēvatōbhayatrādhyavasīyatē | ājyabhāgayōstu purākalpasarūpēṇa vākyēna dēvatā tāvatprāptaiva | ‘yasyai kasyai ciddēvatāyai havirnirvapan ājyasyaiva nau purastādyajan’ iti | yājyāprāptiścābādhitaivānuvākyāgamaśca dāśatayībhyaḥ kartavya iti na kiṁ cidviruddham | tasmādasti karmāntaratvē ’pi rūpamiti bhēdō ’taśca samapradhānāni | bhēda iti gr̥hṇīmaḥ samapradhānatvaṁ tu na mr̥ṣyāmahē | kutaḥ |

nivēśaḥ kēṣu cittvēva pr̥thaktvēnābhidhānayōḥ |
phalaṁ ca tadviśiṣṭēbhya iti sāmyaṁ na yujyatē ||


[p. 476]
darśapūrṇamāsābhidhānē hi viśiṣṭayāgavācinī, tēna tanmātrasyaiva phalatvāditarēṣāṁ tatsaṁnidhānādaṅgatvēna bhavitavyam | atrābhidhīyatē—

prasiddhēnāprasiddhasya nityamiṣṭaṁ viśēṣaṇam |
tasmādyajyanurōdhēna nāmārthō ’tra nirūpyatē ||

sarvatra nāmayuktakarmavidhānē sāmānādhikaraṇyātkadācidyajyarthaviśēṣō nāmnā nirūpyatē kadā cinnāmārthō yajinā | yō yatra pūrvataraprasiddhārthō bhavati sa itaraṁ svaviṣayē sthāpayati | yathā jyōtiṣṭōmēnētyatra jyōtirbhistrivr̥dādibhiḥ staumairyōgātprasiddhārthēna nāmnā dakṣiṇīyādibhyō yaṁjirnivartya sōmayāgē sthāpyatē | tathā rājasūyēnētyatra nāpa yāgāyāgaviṣayatvēnōpaplavamānaṁ prakr̥tayāgaprasiddhēna yajinā svaviṣayaṁ nīyatē | tadiha prātipadikadvayasamāsadvivacanārthānāṁ darśapūrṇamāsapadōpāttānāṁ na kvacitprasiddhirasti yayā yajēstadviṣayatvaṁ vijñāyēta | yajiḥ punaryāgamātrē prasaktaḥ sannadhikārēṇa prakr̥tēṣu sthāpitaḥ śaknōtyaprasiddhaṁ darśapūrṇamāsaśabdaṁ svaviṣayē niyantum | tataśca darśapūrṇamāsābhyāmityavivakṣitāvayavasamāsārthadvitvaṁ varṇalōlībhāvamātrarūpēṇa kēvalakaraṇasaṁvādiprakr̥tāśēṣayāganāmatvaṁ rājasūyaśabdavatpratipadyatē | ‘supāṁ supō bhavanti’ iti bahuvacanasya sthānē dvivacanaṁ samastasamudāyagataikavacanasya vā | kathaṁ punardarśapūrṇamāsābhyāmityaprasiddham | yadā tāvat—

vācyakālayujō yāgāḥ prakr̥tāḥ santi kē cana |
dvisaṁkhyōtpattiyuktāśca prasiddhiryēṣu vidyatē ||

tannāmāśēṣasvārthaparityāgēnātyantaparānurōdhivr̥ttiṁ bhajatē yatra kaścidapyaṁśō ’prasiddhaḥ | iha tu darśēna kālēna paurṇamāsēna ca saṁyuktā āgnēyādiyāgā vidyantē | dvitvayuktāścājyabhāgādayastēṣāmayuktaḥ parityāga iti | taducyatē |

prakr̥tipratyayau pūrṇau viśēṣṭuṁ yajatiṁ kṣamau |
āgnēyādyājyābhāgādāvēkatraikārthaśūnyatā ||

yadyapyāgnēyādiṣu svābhidhēyakālayōgātprātipadikaṁ vartēta tathāpi tēṣāṁ bahutvād dvitvānupapattērasamarthaṁ padaṁ, yatrāpi dvitvamastyāghārayōrājyabhāgayōrvā tatrāpi prātipadikasyātyantamaśaktiḥ | na cārthaprakaraṇaśabdāntarairvispaṣṭaṁ sāmānādhikaraṇyamasti, yēna kēna cidvarṇasāmānyādākhyāvikāranyāyēna gauṇatvēna vā tadviṣayatvamadhyavasīyēta | kasmātpunarimāvēvāpūrvau pūrṇamāsyamāvāsyāsaṁjñakau dvau yāgau phalāya na vidhīyētē | tathā hi |

siddhāntē ’pi tu yādr̥gbhyāṁ śabdābhyāmanukīrttitau |
tāvēva samudāyau dvau vidhāsyētē phalaṁ prati ||


[p. 477]
yadi kaściddarśapūrṇamāsaśabdayōḥ paurṇamāsyamāvāsyāśabdayōśca vailakṣaṇyānna pūrvakarmapratyabhijñānaṁ phalavākyē ’stīti brūyātsa vaktavyastulyastē dōṣō ’yamiti | tavāpi hi paurṇamāsyamāvāsyāsaṁjñakāvēva samudāyau phalavantāviṣṭau | na ca tayōḥ prayōgavākyē ’sti śabdatvātpratyabhijñānam | atha tatra vinā ’pi saṁjñānusārēṇa kālayōgādvr̥ttiriṣyatē sa mamāpyastyēva kālayōgaḥ "paurṇamāsyāṁ paurṇamāsyā yajēta" "amāvāsyāyāmamāvāsyayā yajēta" iti | naitadēvam | ēvamapi hi—

ṣaṇṇāmagnyāṁdiyāgānāmanayōśca dvayōrayam |
samānaḥ kālasaṁyōgaṁ iti nēṣṭāvadhāraṇā ||

na hyaṣṭānāṁ kālasaṁyōgē satyavadhāraṇē hēturasti, yēnānayōrēva phalasaṁbandhaḥ syāt | syādētat | ētēṣāṁ madhyē yayōḥ kayōścitphalasaṁbandha iti | tadayuktam |

viśēṣahētvabhāvē hi grahaṇaṁ niṣpramāṇakam |
pakṣē vā ’ṅgapradhānatvaṁ virōdhānna vikalpatē ||

vinā viśēṣahētunā yāgatvakālasaṁbandhasāmyē sati yāvēva gr̥hītau tatraivētarēṣāṁ prādhānyaprāmāṇyabhājāṁ satāmaṅgatvāpādanād viruddhatā syāt | atha vikalpēna sarvēṣāṁ pākṣikō ’nugrahaḥ kalpyēta tatrāpi tasyaiva kadā citpradhānatvaṁ kadā cidaṅgatvamiti vipratiṣiddham | ubhayātmanāṁ cāṅgatayā pravr̥ttēḥ pradhānatvēna ca nivr̥ttērāgnēyādīnāṁ vikr̥tigamanē yāvajjīvaṁ saṁśayaprasaṅgaḥ | sarvasaṁkhyāśca kēna cidavāntarasāmānyāvacchēdēna saṁkhyēyēṣu vartantē | na vā ’pūrvayōrāgnēyādīnāṁ vā samastānāmēkadēśē vā kiṁcidavāntarasāmānyaṁ dr̥śyatē yēna dvitvamavadhāryēta | ya ēva hi gr̥hītastasyaiva yāgāntarāpēkṣayōdbhūtēna bahutvēna kēvalātmāpēkṣēṇa caikatvēna dvitvaṁ bādhyatē | tataśca dvivacanasyāprasiddhiḥ | siddhāntē tu śabdadvayēna samudāyadvayāpādanādasamudāyīkr̥tayāgavailakṣaṇyādavāntaradharmayōgātsaṁbhavati dvitvayōgastadvaśēna ca kālayōgātkathaṁ ciddarthapūrṇamāsaprātipadikayōrapi vr̥ttisiddhirityupapadyatē yāgaviśēṣaṇatvaṁ na tu pūrvapakṣē samudāyatvāpādanābhāvātsaṁkhyāvr̥ttiriti prakr̥tayāgamātra ēva phalasaṁbandhaḥ | atha kasmādaṣṭāvēva yāgāḥ paurṇamāsyamāvāsyākālagatadvitvāpēkṣayā labdhaviśēṣaṇāḥ santō na vidhīyantē | yathā siddhāntē samudāyagatadvitvāpēkṣayā ṣaḍ vidhāsyantē | nēdr̥śēnāsphuṭēna prakr̥tayāgamātrāvalambyākhyātaṁ śakyaṁ nivartayitum | na cātyantavyatirēkātkālagatā saṁkhyā yāgasāmānādhikaraṇyanirdēśārhā bhavati | samudāyasamudāyinōstvavyatirēkādaviruddhaḥ saṁkhyāsaṁbandhaḥ siddhāntē | tasmātpūrvapakṣē yajivaśēnaiva nāmapadavr̥ttēraviśēṣēṇa sarvē yāgāḥ samapradhānāḥ | tathā prāptē ’bhidhīyatē | prakaraṇaṁ paurṇa
[p. 478]
māsyamāvāsyāsaṁyuktayōrālambanaṁ syāt | prakriyata iti prakaraṇam | atha vā prakaraṇaṁ tayōḥ sahakāri bhavēttataśca tanmātrapratipādyō ’rthō grahītavyaḥ | kutaḥ—

vidhāyakō niyuṅktē hi sarvō ’sādhāraṇē yajau |
na ca tatra pravr̥ttiḥ syādajñātadravyadēvatē ||

na hyanēna yajinā paurṇamāsyamāvasyāpadābhyāṁ vā yāgamātrē buddhiḥ kriyatē | na ca prakr̥takarmagrahaṇaṁ tvatpakṣē ’sti | tatrājñātarūpē satyapūrvē karmaṇi na kathaṁcitpravartēta | tataśca vākyamēvānarthakaṁ bhavēt | prakr̥tagrahaṇē tu tēṣāṁ dravyadēvatāyōgādētatkālavartitvācca rūpajñānādarthavattvam | nanūktaṁ matpakṣē ’pyasti dravyadēvatamiti | satyam |

yathākathaṁ cillabhyēta dravyaṁ sādhāraṇaṁ sthitam |
tathāpi dēvatā nāstītyarūpatvānna mucyatē ||

na hi māntravarṇikī dēvatā saṁbhavati | mantrāṇāṁ kramaviśēṣēṇājyabhāgārthatvāt | na cāsya vākyēna bādhaḥ | virōdhabhāvāt | sarvatra hyavirōdhēna vākyē niviśamānē virōdhapakṣastyaktavyaḥ | ihaca paurṇamāsyamāvāsyāśabdau yadi karmavacanāvēva syātāṁ tatō na virōdhaḥ parihriyēta | kālavacanatvē tvanayōravirōdhaḥ | sādhāraṇyāccāvirōdhapakṣa ēva samarthanīyaḥ | kiṁ ca |

prathamaṁ kāla ēvābhyāṁ śabdābhyāṁ pratipādyatē |
paścāttatkarma tadyōgādataḥ kālō ’tra gr̥hyatē ||

yadi hi sarvalōkaprasiddhaḥ kālō ’tra na samavēyāttatastadatikramēṇa karmaṇī gr̥hyēyātām | api cōpapannatarā kālavacanatvē saptamī, tasya sarvatraiva kālasyādhikaraṇatvānna karmaṇō ’dhikaraṇatvānupapattēryathā kathaṁ citkalpanīyaṁ syāt | yattu kiṁ kālasya mantrasaṁbandhēnēti, yadi tādarthyalakṣaṇa ēvaikaḥ saṁbandhō bhavētsa cātrāsmābhirucyēta tata ēvaṁ yujyatē vaktum | iha tvājyabhāgau prati tādarthyē vyavasthitē saṁkarē ca prāptē kālabhēdēna prayujyamānayōrmantrayōrvyavasthāmātraṁ kriyatē vārtraghnī paurṇamāsīsthayōrājyabhāgayōrvr̥dhanvatī amāvāsyāsthayōriti | kiṁ ca |

prajñātadēvatatvācca dr̥ṣṭārthā ’lpavidhānatā |
matpakṣē bhavatastvatra prasaktā bahukalpanā ||


[p. 479]
sarvatraivākāṅkṣāpūrvakaḥ saṁbandhō bhavati | ājyabhāgau ca prajñātāgnīṣōmadēvatyau tadabhidhānasamarthamantrākāṅkṣitvādayatnēna mantrān gr̥hṇītaḥ | tvatpakṣē tvapūrvayōḥ karmaṇōrajñātadēvatvānna mantrāpēkṣā | tataśca mantratadviśēṣadvitvādikalpanādanapēkṣitānēkārthavidhiprasaṅgaḥ | punaśca māntravarṇikānēkadēvatākalpanā | na hyēkasya karmaṇō ’nēkayā dēvatayā ’nēkayā ’nuvākyayā kāryamasti | punaścāśrutayājyākalpanāśrayaṇamājyabhāgayōścāśrutapurōnuvākyākalpanam | yaccaikā yājyaikā cā ’nuvākyā bhaviṣyatīti | na tat | anuvākyāsamākhyābādhāt | api ca tvatpakṣē liṅgasyāviniyōjakatvādvākyē ca karaṇatvēnāśrayaṇāt “vaiṣṇavīmanūcya” ityādivadadr̥ṣṭārthaprasaktērna prakāśakatā, prakāśyēnānapēkṣitatvāt | māntravarṇikadēvatākalpanātaśca varamārādupakārakatvam | ājyabhāgayōḥ punardvitvātprajñātadvidēvatatvācca prakāśyākāṅkṣitāḥ prakāśakā mantrā liṅgakramaviniyuktāḥ santa ēkāntēna dr̥ṣṭārthatāṁ pratipadyantē | tatra ca mantratadviśēṣadvitvādiṣu prāptēṣu kāladvārēṇa vyavasthāmātravidhānāllāghavaṁ vākyasya, na vānarthakyam | na hi saṁnidhānādvyavasthā siddhā | tasmānna dēvatāvidhirasaṁbandhāt | ataścārūpatvādakarmāntaratā | kiṁ punaḥ samastānuvādasya prayōjanaṁ, paśya—

padatadbhāgavākyārthavidhiśūnyā hi cōdanā |
dharmaṁ pratyupayōgitvaṁ na kathaṁ citprapadyatē ||

ucyatē |

yathaivōtpattivākyānāṁ prayōgavacanāṅgatā |
tathaiva tadupādānād dvitvasiddhyā ’nayōrapi ||

vākyadvayēna hi samudāyadvayē kalpitē darśapūrṇamāsābhyāmiti dvivacanaṁ sidhyatītyarthavattvam | na hi vidhirēvaikaḥ prayōjanavāniti kaścinniyamahēturasti | avidhērapi vidhiśēṣatvēnārthavattvāt | na vā ’tra viprakīrṇānāmāgnēyādīnāmētadvākyadvayamantarēṇa dvitvasaṁkhyāyōgitvaṁ saṁbhavati | ētadēva cābhiprētyāsya pakṣasya prayōjanamēva guṇapradhānatvamādita upanyastam | itarathā hi ‘aviśēṣādanarthakaṁ hi syāt’ityasyōttaramaparikalpyānuvādapakṣō durupa
[p. 480]
nyāsa ēva syāt | tasmādasti prayōjanaṁ samastavākyānuvādē ’pītyadōṣaḥ | kathaṁ punaratyantabhinnānāṁ karmaṇāṁ samudāyīkaraṇaṁ śakyaṁ, śakyamiti brūmaḥ |

ēkakālābhisaṁyōgādbhinnānāmapi karmaṇām |
samudāyārpaṇaṁ śakyamēkadēśasthavr̥kṣavat ||

yathaiva hyēkadēśāvasthitānvr̥kṣānālōcya vēnamiti samudāyabuddhirbhavatyēvamēkakālayuktakarmasamudāyanāmadhēyabuddhiḥ | tadgataikatvāvadhāraṇācca paurṇamāsīmityēkavacananirdēśaḥ | samudāyivacanāvēva caitau tallakṣitasamudāyagatasaṁkhyādvārēṇaikavacanāntatvaṁ bibhrātē | na samudāyayōrēva nāmadhēyē bhavataḥ | tathā hi |

sāmānādhikaraṇyēna yāganāmatvaniścayaḥ |
samudāyē ca yāgatvaṁ nāgnēyādiṣvavasthitam |

“paurṇamāsīṁ yajatē” iti yajisāmānādhikaraṇyādyāganāmadhēyamētaditi gamyatē | na cāgnēyādīnāṁ samudāyē yāgatvaṁ samavētaṁ, kiṁ tarhi | pratyēkamāgnēyādiṣu | tasmādyathaivētēṣu pratyēkaṁ yajirēvaṁ nāmadhēyamapi | na ca samudāyōtpattirēkēna kālēna yuktā | āgnēyādīnāmutpattikālē parasparānapēkṣatvēna samudāyatvānupajananāt | tataḥ kālavaśēnāpi pratyēkaṁ nāmadhēyamiti śakyaṁ vaktum | yadi ca samudāyinairapēkṣyēṇa samudāyayōrētē nāmanī syātāṁ tataḥ prayōgavākyēnāpi samudāyau phalē vidhīyēyātāṁ, tatō ’vayavānāmasādhanatvātsamudāyādēkamapūrvam | ataśca pratyēkāpūrvāṇāmabhāvātkarmabhēdavaiyarthyaprasaṅgaḥ | sarvadharmāṇāṁ caikāpūrvanibandhanatvātsaṁkīrṇavr̥ttitvaṁ syāt | na ca pratyēkamitikartavyatayāgnēyādayaḥ saṁbadhyēran | tataśca tadgatatantrāvr̥ttiprayōgādivicārāsaṁbaddhatvaṁ bhavēt | na ca pratyēkavikārē sauryādau samastētikartavyatātidēśaḥ syātsahasrādiśabdavaccāvayavavr̥ttyabhāvādēkapurōḍāśā paurṇamāsī, sāṁnāyyarahitā ’māvāsyētyēvamādivyavahārōcchēdaprasaṅgaḥ | saṁghātasyācōditatvātsaṁghātasya guṇatvādityēvamādiṣu spaṣṭamēvaṁprakārāṇāṁ samudāyivacanatvamabhyupagatam | itarathā hi sa ēva śabdābhihitatvāccōdyēta phalasaṁbandhācca pradhānaṁ bhavēt | tasmādupasarjanībhūtasamudāyāḥ samudāyina ēvābhidhīyantē | tēṣāṁ tu bahutvād bahuvacanaprasaṅgēna lakṣaṇayaikavacanayōga ityabhiprētyasamudāyaśabdatayā ’vakalpiṣyata ityāha | tathā ca bhavati hi bahūnāmēkavacanāntaḥ samudāyāpēkṣaiti—apēkṣāmātramēva samudāyasya bravīti nābhidhēyatvam | yūthavanaśabdāvapi yadā samudāyōpasarjanasamudāyivacanau tadā sākalyēna dr̥ṣṭāntau, yadā tu samudāyamēva brūtastadā tannimittaikavacanalābhamātrēṇa dr̥ṣṭāntatvam |
[p. 481]
ētēna darśapūrṇamāsaśabdāvētatparyāyau vyākhyātau | tasmādasti samudāyadvitvāpēkṣānimittaikatvadvayapratyayasiddhiḥ samudāyānuvādaprayōjanam | yathā vakṣyati‘pr̥thaktvēnābhidhānayōrnivēśa’ ityatra | taddvitvānusāriṇau hi darśapūrṇamāsaśabdau tadviṣayau bhavataḥ | asti ca paurṇamāsīpūrṇamāsaśabdayōrbahu sārūpyaṁ, tatsāhacaryācca darśaśabdasyāmāvāsyāviṣayatvaṁ, viparyayahētutvēna vā laghīyasyēva pratipattiryathā kāṇa iti cakṣuṣmān | tathā ca vakṣyati śakyatē ca candramasō ’darśanāddarśa iti vaktum | tathā ’nvārambhaṇīyāvākyaśēṣē ’māvāsyādarśaśabdau samānādhikaraṇau darśayiṣyati, tēna samudāyadvayōpalakṣitānāṁ phalavattvāditarēṣāmaṅgatvam | nanu caivaṁ satyanēnaiva gatatvāccaturthē ’dhikaraṇaṁ nārabdhavyam | naiṣa dōṣaḥ | sthitē hyētasminprakr̥tayajatimātragrahaṇāttatra pūrvaḥ pakṣaḥ, siddhāntastvētadadhikaraṇaprasādādbhaviṣyati’ itarathā tasya pūrvapakṣa ēva syāditi prayōjanatvēnābhidhānam | idamaparaṁ samudāyānuvādaprayōjanaṁ paurṇamāsyāṁ ‘paurṇamāsyā yajēta’ ‘amāvāsyāyāmamāvāsyayā yajēta’ iti kālasaṁyōgaḥ | tatraitatsyāt | ētadapi vākyamanarthakamutpattivākyādēva kālasaṁyōgasiddhēriti | ucyatē |

anyathaiva hyayaṁ kālaḥ karaṇāṁśēna yujyatē |
anyathōtpattivākyasthō nirapēkṣaiḥ parasparam ||

utpattivākyē hyanyōṁnyanirapēkṣāṇāmāgnēyādīnāṁ niraṅgānāṁ ca kālasaṁyōgastadrūpatvēnōpādānāt | ayaṁ punastr̥tīyāsaṁyōgātkaraṇabhūtānām | tēṣāṁ ca karaṇatvaṁ prayōgavākyāditaratērayuktānāmaṅgasahitānāṁ cāvagatamiti tādr̥śānāṁ tadanupādēyaṁ, kālaṁ pratyupādīyamānatvāt | samastarūpavivakṣāvaśēna sāṅgastrikaḥ parasparasahitaścaikapaurṇamāsyā yukta ēkayā cāmāvāsyayēti | yasmin kṣaṇa ēkō yāga ārabhya kriyamāṇaḥ samāptimanubhavati tasminnēvētarāvityavadhāraṇātrikasya trikasya tantrēṇa prayōgaḥ siddhō bhavati | autpattikakālānurōdhē tu bhēdēnāṅgaviyuktānāṁ ca prayōgaḥ syādityasti viśēṣaḥ | nanu caivaṁ sati samudāyadvayasyētarētarayuktasya karaṇatvānnāṅgasāhityavanna parasparatadvivakṣā ’pīti yathaivāṅgānāṁ tatkālavijñānamēvaṁ paurṇamāsyā ’māvāsyākṣiptā, amāvāsyayā ca paurṇamāsītyubhayōrubhayatra prasaṅgaḥ, na vōtpattivākyaśiṣṭakālavirōdhastatrāpyanuṣṭhānāt | na hi yaḥ paurṇamāsyāmamāvāsyāṁ karōti tēnāmāvāsyāyāmamāvāsyā na kr̥tā bhavati, tathā paurṇamāsī | na cōtpattivākyēna kālāntaraṁ niṣiddhaṁ, svakālapratipādanamātrōpakṣayāt | atrōcyatē—


[p. 482]
kālō yasya na vijñātaḥ svarūpaṁ ca na naśyati |
tasya kālaḥ parōpādhirucyamānō na duṣyati ||

amāvāsya hyutpattikālanirākāṅkṣā paurṇamāsīsāhityalabhyaṁ paurṇamāsīkālaṁ na pratīcchatyēvaṁ paurṇamāsyamāvāsyākālamityētayōḥ samudāyayōḥ kālāntarakaraṇē satyautpattikarūpavisaṁvādādadarśatvamapūrṇamāsatvaṁ ca syāt | aṅgānāṁ tvanirjñātakālatvēna sākāṅkṣatvādutpattivisaṁvādābhāvāccāviruddhaḥ sāhityāpēkṣalabhyaḥ kālaḥ | āha—

aṅgānāṁ mukhyakālatvādvākyādasmādvinā ’pyayam |
kālō ’styēvēti naitasya vacasō ’tra nimittatā ||

ucyatē—

mukhyakālatvamaṅgānāṁ na sthitaṁ māntravarṇikam |
idamēva hi tadvākyaṁ yadbalēnaitaducyatē ||

nanu dūrasthānyupakartuṁ na śaknuvanti | saṁnikr̥ṣṭasthairupakartavyamityētadvā kutaḥ | sarvatra vacanānusārēṇōpakārānupakārāṁśau vijñāyētē | tatra saṁnikarṣavacanābhāvē viprakr̥ṣṭaṁ nōpakarōtīti na kiṁcitpramāṇam | nanu cānyēnaiva vākyēnaiṣa tantraprayōgaḥ sidhyati, ‘ya iṣṭyā paśunā sōmēna’ ityādīnāṁ tatrāpi karaṇavibhaktinirdēśādiṣṭēḥ svasamudāyisvāṅgasahitāyāḥ kālaṁ pratyupādānādīdr̥śī vivakṣā labhyatē | satyaṁ labhyatē natviṣṭaḥ prayōgaḥ sidhyati | tathā hi—

iṣṭiśabdaḥ samastaṁ vā pratyēkaṁ vā ’valambatē |
na tāvattrikamityēkamanyādr̥k cēṣṭitaṁ bhavēt ||

na tāvattrikasyēṣṭiśabdēna grahaṇamityavadhāryatē | tatra pratyēkaṁ yāgatvēnēṣṭiśabdapravr̥ttērēkaikasyāmamāvāsyāyāṁ paurṇamāsyāṁ vā prayōga iti na samyakprayōgasiddhiḥ | atha samastānāmāgnēyādīnāṁ kathaṁcidrūḍhēḥ ‘pravr̥ttatvādiṣṭēḥ sōmē pravr̥ttiḥ’itivad grahaṇam | ēvamapi prayōgavacanaikatvātsamudāyadvayasyāpi paurṇamāsyāmamāvāsyāyāṁ vā ’nuṣṭhānaṁ syāt | tatra sa ēvōtpattiśiṣṭakālavirōdhaḥ | tadanurōdhēna vyavasthitavikalpāśrayaṇamiti cēt | ēvamapi yathōtpattyanurōdhātpratyēkānuṣṭhānaprasaṅgaḥ | tathā ’ṅgānāṁ bhēdēna paurṇamāsyamāvāsyē pratyupādānābhāvādyatra kva canaikatra pradēśē ’nuṣṭhānaṁ syāt | tasmānnaitadvākyaṁ tābhyāṁ tulyārthamiti prakr̥tāvakiṁcitkaratvādvikr̥tīrēva sadyaskālatāyai gacchati | nanvanēna tantraprayōgaḥ sidhyēt "samē darśapūrṇamāsābhyāṁ yajēta" iti dēśasyānupādēyatvātsāhityavivakṣōpapattēḥ | tatrōcyatē |


[p. 483]
samasya kēvalā caiva tantratā pratipādyatē |
tēna sarbairasāvēkō grāhyō na bahavaḥ samāḥ ||

bhēdēnāpi hi prayujyamānānāmananyadēśagamanamātrēṇa dēśatantratvasiddhiḥ | athētarētarayōgavaśādyadaivaikaḥ samēna yāgō yujyatē tadaivētarō ’pīti tantratvamucyatē | tathā sati ṣaṇṇāmapi yugapadupādānāttathaiva prayōgaprasaktēḥ sa ēva virōdhaḥ | yadi punarutpattivākyānurōdhēna pravartatē tataḥ pratyēkaṁ kālasaṁyuktānāṁ samaṁ prati sāhityaṁ saṁpādanīyamiti ṣaṭsvēva paurṇamāsyamāvāsyāsu prayōgaḥ samāpyēta | aṅgāni ca tāvataḥ kālādanutkr̥ṣyamāṇāni prayōktavyānīti yatra kva canāntarālē kriyēran | atha vā pratipradhānāvr̥ttērnyāyyatvādēkaikaṁ pradhānaṁ sāṅgamapavr̥jyēta | atha tu yāvatōtpattikālō virudhyatē tāvanmātraṁ parihāya yaugapadyēna samasaṁbandhaḥ kartavya ityavadhāryēta tata ēkasyāmēva paurṇamāsyāmamāvāsyāyāṁ vā trikayōḥ prayujyamānayōryasya kasyacitsamīpē ’ṅgāni prayujyēran | atha vā tadardhamāsāntarālē yatra kvacanāhani | sarvō hyasau pradhānakālaḥ, pradhānakālābahirbhāvaśca saṁbhāvayitavyō nātyantasāmīpyamaśakyatvāttasmānnaitēnāpyabhiprētaprayōgasiddhiḥ | anēnaiva phalavākyamapi pratyuktaṁ, phalasyāpi dēśavadēvānupādēyatvātsarvānitarētarayuktānsāṅgānprati tantratvē siddhē na prayōgatantratvasiddhiḥ | viprakr̥ṣṭakālairēva hyēkaṁ phalaṁ sādhyatē | athōcyēta phalaṁ bhavadbhāvayēdētairitthamiti sāṅgāni pradhānāni yugapatphalabhavanakālē ’nuṣṭhātavyāni śrūyantē | tataśca na viprakr̥ṣṭānīti | tatrāpi samudāyadvayasya yugapatprayōgāpattirdōṣaḥ | utpattivākyānurōdhēna vā pūrvavadēva pratyēkaṁ prayōgādiyōjanā | na ca phalabhavanakālō ’smatpratyakṣaḥ, sō ’pi hi pradhānētikartavyatākālēnaiva paricchidyatē | tataścōtpattikālālōcanēna yāvantaṁ prayōgakālamaṅgapradhānāni vyāpnuvanti tāvānēva phalabhavanakālastādr̥gēva tadviṣayaṁ yaugapadyamiti sarvathā ṣaṭsu paurṇamāsyamāvāsyāsu dvayōrvā sāṅgānāṁ cāpavargaḥ | ēkasamudāyasamīpē vā ’ṅgaprayōgō ’rdhamāsāntarālē vā yatra kvaciditi prasaṅgānnaitadvākyalabhyastrikasya trikasya sāṅgasya svakālē prayōgō vākyāntarātsidhyatīti | tasmādarthavān “paurṇamāsyāṁ paurṇamāsyā yajēta” iti kālavidhiḥ | nanvēvaṁ satyutpattau kālayōgō ’narthakaḥ | kathamanarthakaḥ | paśya—

yadyutpattau na vidyēta yāgānāṁ kālasaṁgatiḥ |
samudāyānuvādatvaṁ nirnimittaṁ na labhyatē ||

paurṇamāsyamāvāsyāśabdau svābhidhēyakālayuktayāgānuvādāviṣyētē | tadabhāvē tu
[p. 484]
naiva jñāyēta kā paurṇamāsī kā ’māvāsyēti | tadajñānādalabdhārthadarśapūrṇamāsapadāviśēṣitaprakr̥tayāgamātragrahaṇāt sarvāṇi samapradhānānītyētadēva syāt | tasmādavaśyaṁ bhavitavyaṁ prathamaṁ kālasaṁyōgēna | ata ēva vōpāṁśuyājasyānutpattivākyamapi satpaurṇamāsīsaṁyuktamudāhr̥tam || 3 ||

yadi caitē karmāntarē syātāṁ tata ādhārādīni samapradhānāni syuḥ | tataśca“karmaṇastvapravr̥ttitvātphalaniyamakartr̥samudāyasyānanvayastadbandhanatvāt” ityanēna nyāyēnāgnēyādivatprayājādīnāṁ karaṇāṁśōpanipātādvihitakaraṇayā vikr̥tibhāvanayā kathaṁbhāvākāṅkṣiṇyā tatpūraṇāsamarthānāmagrahaṇātprāptaprayājānuvādēna kr̥ṣṇalavidhānaṁ nōpapadyēta | tasmādāgnēyaguṇatvaṁ prayājādēḥ kathaṁ syāditi samudāyānuvādau || 4 ||

paurṇamāsīmityēkatvaṁ prātipadikārthagatamēva bhaviṣyati na tallakṣitasamudāyagatam | pratyakṣaśrutaśca yajirdravyadēvatāsaṁbandhātklēśēnānumātavyō na bhaviṣyati | sō ’pi vā ’nēkastadapūrvamapyanēkaṁ, samudāyānuvādatvācca vidhitvaṁ guṇavattaram | prayājādidarśanamapi“yatra nityānuvādavacanāni syuḥ” ityēvaṁ viśiṣṭavidhānēna vā prakr̥tisthaprayājaguṇavidhinā vā supariharaṁ manyamāna ētāvēva karmavidhī, śēṣā guṇavidhaya ityarūpatāparihāramāha—aṣṭākapālādivākyēṣu paurṇamāsyamāvāsyāśabdayōḥ karmavacanatvādvākyasiddhamēva rūpavattvamiti || 5 ||


[p. 485]
naitē ’ṣṭākapālādayō guṇavidhayaḥ | kutaḥ |

prāptē karmaṇi nānēkō vidhātuṁ śakyatē guṇaḥ |
aprāptē tu vidhīyantē bahavō ’pyēkathatnataḥ ||

karmōtpattivākyē hi pratyayō bhāvanāmaprāptatvādvidhātumupakramatē | sā ca yāvaddhātvarthakārakairna paripūryatē tāvadanuṣṭhātumayōgyēti na vidhitvaparyavasānaṁ, tatra bhāvanātmāṁśabhūtāvagatakārakasāmānyānyathānupapattyākṣiptaviśēṣōpalipsāyāṁ svavākyōccāritakārakavibhaktyantapadapratītairviśēṣairbhāvanāmātrākāṅkṣibhirvākyādēva viśēṣyatē | pratipadaṁ ca yāvatkiṁciddravyāśritaṁ jātiliṅgasaṁkhyādi tatsarvamēkapadōpādānalakṣaṇaśrutipratilabdhaviśēṣaṇaviśēṣyabhāvamapratipannaparasparaśēṣaśēṣitvaṁ vibhaktiśrutyaiva kārakātmanā bhāvanārthatvaṁ pratipadyatē | ēvaṁ yāvanti padāni saṁnikarṣaviprakarṣasthāni tāni sarvāṇyanuṣaṅgādhikaraṇōktēnamārgēṇānādr̥tya saṁnikarṣaviprakarṣau yugapatsaṁnipatanti | tataḥ sarvaviśēṣaṇaviśiṣṭāmanuṣṭhānayōgyāṁ bhāvanāmāsādya vidhiḥ samāpyatē | sa caikēnaiva prayatnēna tāṁ viśiṣṭāṁ vidadhātīti nānēkaśaktikalpanāpattidōṣaḥ | tathā hi—

śrautavyāpāranānātvē śabdānāmatigauravam |
ēkōktyavasitānāṁ tu nārthākṣēpō virudhyatē ||

viśiṣṭāyāṁ bhāvanāyāmādhāya śrautaṁ vidhitvaṁ yadyanyatrāpi śrutyaiva punarvyāpriyēta tataḥ punaruccāraṇadōṣamavaidikatvāpattyā labhēta | ayaṁ punaḥ sakr̥dvidhāya nivr̥ttavyāpāraḥ svārthānyathānupapattyā sarvaviśēṣaṇēṣu pratyēkaniṣṭhāni vidhyantarāṇyāvirbhāvayan samāmnāyāvagataikarūpāparityāgēnaivāsakr̥duccāraṇaphalē vartatē |

viśēṣaṇavidhiścāyaṁ paścādyadyapi gamyatē |
tathāpi tvākr̥tinyāyāttataḥ prāgēva jāyatē ||

viśiṣṭanimittatvādarthāpattiḥ paścādbhavantī yadyapi viśēṣaṇavidhīnuttarakālamavagamayati tathāpi tvākr̥tyadhikaraṇanyāyēnaviśēṣaṇānyanupādāya viśiṣṭavyāpārāsaṁbhavānnūnaṁ pūrvataraṁ viśēṣaṇavidhayō niṣpannāḥ | yatastadadhīnasiddhirviśiṣṭapratyayō dr̥śyata iti | tēna bahava ēvaitē vidhaya iti pratyakṣārthāpattilabdhā yugapatkramēṇa vā vyāpriyanta ityanēkavidhyantaraprasavasamarthaikaviśiṣṭavidhiprasādēnānēkaguṇavidhānamapūrvabhāvanāvidhipakṣē sulabhaṁ nētaratra | katham |


[p. 486]
pradhānaṁ nīyamānaṁ hi tatrāṅgānyapakarṣati |
aṅgamākr̥ṣyamāṇaṁ tu nāṅgāntaramasaṁgatēḥ ||

yadā hi bhāvanā ’nyataḥ prāptā bhavati tadā tasyāḥ piṣṭapēṣaṇavatpratihataśaktirvidhāyakastāmavidadhānō na tatsaṁgatārthānēkavidhivyāpāraprasavahētutvaṁ pratipadyatē | viśiṣṭavidhānē hyarthāpattyā vidhyantarāṇi kalpyantē | na cātra tatsaṁbhavatītyanupayuktaśrautavyāpārāvastha ēva pratyayaḥ“ānarthakyāttadaṅgēṣu” ityanēna nyāyēna bhāvanātō ’vatīrya tatsaṁbaddhāni kārakāṇyupasarpati | tatra yāvantyēkapadōpāttaikakārakaviśēṣaṇāni jātiliṅgadravyasaṁkhyādīni tāni viśiṣṭabhāvanāvidhinyāyēnaiva tatkārakākṣēpātsarvāṇi vidhīyanta iti prāptāyāmapi bhāvanāyāmanēkārthavidhyupapattiḥ | yadā tvanēkapadōpāttānēkakārakōpanipātō bhavati tadā kārakāṇāṁ parasparasaṁbandhābhāvāttattatpadēṣvapyasaṁbadhyamānēṣu yadyēkatra vidhirgacchati tadā nētaratra gatō bhavati, ēvamitaragamanē ’pyanyagamanānupapattirasaṁbandhāt | ēvaṁ ca na bhāvanāvadēkēna vihitēnētaradarthādākṣēptuṁ śakyatē | tatrārthalabhyavidhyantaraprasūtāvasatyāmēkānmakaḥ śrautō vidhirēkatrōpakṣīyamāṇō yadyapyanyatrāpyastīti kalpyatē tannāsakr̥duccāraṇādr̥tē sidhyatīti pauruṣēyō ’nēkōccāraṇaprasaṅgastaddarśayati—cōditē hi—prāptē karmaṇi, tadarthatvātguṇārthatvāt, tasya tasya—guṇasya, vidhēyē punaḥ punarupadiśyēta—uccāryēta, pratyaya ityarthaḥ |parasparasaṁbandhē cāsatītibhāṣyamarthāpattimūlōcchēdapradarśanārtham | lōkē ’pi ca yatpradhānaṁ rājaprabhr̥ti kvacinnīyatē tadātmanā ’vinābhūtānyamātyādīnyaṅgānyapyaśēṣāṇyākṣipati | yadā tu kaścidbhr̥tyānāṁ kvacidnacchati tadā tadasaṁbandhīni bhr̥tyāntarāṇi padamapi na calanti, tatrāvaśyaṁ prayatnāntaramāsthēyaṁ, na ca tadēkavyāpārasādhyamityaśakyaṁ sakr̥cchrutāvupādātumiti | ētamēvārthaṁ prapañcayati, yadi hi paurṇamāsyuddēśēnāṣṭākapālō vidhīyatē tadā tatsvarūpōtpattirapi tāvadanuktā satī klēśēna labdhā kimuta padārthāntaravidhānaṁ, tadāha—bhavatisaṁbandhābhāvānnānēna saṁbadhyatē | athāgnēyaḥ paurṇamāsyāmityatrāpi svarūpō
[p. 487]
tpattiklēṁśaḥ pūrvōkta ēva draṣṭavya iti tamapradarśyaivāṣṭākapālasaṁbandhābhāvaḥ pradarśitaḥ | ēvaṁ paurṇamāsīviśiṣṭānyatarānuvādē ’pyanūdyamānasyōtpattiḥ paurṇamāsīsaṁbandhō vidhīyamānasyāpyutpattiritarētarasaṁbandhaścētyatigauravam | paurṇamāsīpadatantratvē ’pyubhayōrutpattiḥ kartavyā parasparaṁ saṁbandhaścēti dōṣau | na cāruṇaikahāyanīvatparasparaniyamasiddhirviśiṣṭavidhānadōṣāt | atō ’ṣṭākapālānanuraktayā paurṇamāsyāgnēyaḥ saṁbandhatē tadananuraktayā vā ’ṣṭākapāla ityasaṁbandhaḥ | ētatparihārārthaṁ parasparasaṁbandhaṁ dravyadēvatayōḥ prathamamēva kurvan ubhayasvarūpōtpattiranyatarasya cānyataratra vidhānamiti yugapadvidhīyamānaparasparasaṁbandhaklēśamanubhūya punaḥ paurṇamāsīsaṁbandhaklēśaḥ | tatparihārārthamanyataḥ siddhaṁ dēvatāsaṁbandhamanūdya kēvalakarmasaṁbandhaṁ darśayati—athakēna cidagnayē saṁkalpitaiti | tatra saṁkalpitaśabdavaśēna kēcidāhuḥ kēnacidanuṣṭhātrā saṁkalpita iti | na tvētadyuktamiva | anyēnārdhakarmaṇi tadīyasya haviṣō haraṇamiti | tasmāddhi ṇijantaḥ saṁkalpitaśabdaḥ kēnacidvākyēnarukvāmādiyuktēna vihita ityarthaḥ | tatrāhāṣṭakapālasaṁbandhasiddhyarthamāgnēyaśabdē ’nūdyamānē paurṇamāsīgatasya kā dēvatēti na jñāyatē, yugapadupalakṣaṇavidhikalpanē vākyabhēda iti | anēnaiva mārgēṇākr̥tyadhikaraṇamukhapradarśitairvacanavyaktiprakārairvākyabhēdānantyaṁ prapañcayitavyam | tēnāvaśyavidhātavyō ’tra dravyadēvatāsaṁbandhaḥ | na ca sa pūrvaprāptē karmaṇi saṁbhavatīti‘guṇaścāpūrvasaṁyōga’ iti karmāntaratvam | karmāntaratvē ca sati tadavasthaṁ
[p. 488]
rūpāvacanamityanuvādatā | ataśca balādēkavacanalakṣaṇādyāśrayaṇīyam | kiṁ ca |

na vā ’nanyakriyāyōgē vākyamētatsamāpyatē |
na ca svārthāsamāptatvādvākyāntaramapēkṣatē ||

aṣṭākapālō bhavatīti nāyaṁ puruṣavyāpāraḥ | na ca purōḍāśavyāpāramātraṁ vidhātuṁ śakyam | abhāvanāviśēṣātmakatvāt | tatrāvaśyakalpanīyē puruṣavyāpāraviśēṣē yāgakalpanāpatati, tatra yadyapi pratyakṣē labhyamānē na yuktamānumānikakalpanaṁ tathā ’pyatrāparipūrṇē vākyē vākyāntarānapēkṣiṇi paurṇamāsyamāvāsyāvākyasthō yajirasaṁnihita ēvēti nānumānaṁ pratibadhnāti | anumitē ca sati “ya ēvaṁ vidvān” ityanuvādasarūpatvādanuvāda ēva vijñāyatē | kriyāsāmānādhikaraṇyācca yadāgnēyō ’ṣṭākapāla ityādēryacchabdādvilakṣaṇaḥ kartr̥samānādhikaraṇō ’yaṁ ‘ya ēvaṁ vidvān’ ityupabadhyamānō vidhisāmarthyaṁ nirundhyāt | tathā cōktam—

kriyāpadaikayōgitvē yacchabdō na rujēdvidhim |
kartr̥yuktaḥ sa ēvānyaprāpitārthānuvādakr̥t || 6 ||

ēkēṣṭiryadyamāvāsyā sānāyyauṣadhayōstataḥ |
vikalpē sati saṁbhārapaurvāparyaṁ kutō bhavēt ||

karmabhēdē hi bhinnaviṣayatvātsāṁnāyyapurōḍāśasamuccayē sati saṁbhriyanta iti samastasaṁbharaṇaṁ prathamōttarābhidhānaṁ cāvakalpatē nānyathā, prathamapakṣē ca caturthamapyaparamastītyuttarāṇīti syānnōttarē iti || 7 ||


[p. 489]
karmāntatpakṣē ’bhyadhikatvādnuṇavidhipakṣē nyūnatvātrayōdaśacaturdaśatvānuvādavirōdhaḥ | kutaḥ |

paurṇamāsyāṁ yadā tisrō dvē darśaviṣayē yadā |
pradhānāhutayaḥ santi tadā saṁkhyōpapadyatē ||

tasmātsamudāyānuvādāviti siddham | āha ca—

arūpatvādvidhēyasya prakr̥tē śabdaśaktitaḥ ||
tatraiva rūpalābhācca samudāyānuvādatā || 8 ||


iti paurṇamāsyadhikaraṇam || 3 ||
idānīmadhikaraṇatrayēṇa samudāyānuvādāpavādaḥ kriyatē | tatra ‘upāṁśuyājamantarā yajati’ iti tāvatsakalaḥ prāguktō nyāyō ’sti | kutaḥ |

yāgānviṣṇvādisaṁyuktairvihitānrūpavattayā |
arūpamantarāyuktamagatyaivāvalambatē ||

tēṣu tāvattavyapratyayēnaikāntikō vidhiḥ | tatra yadīdaṁ yāgāntaraṁ kalpyatē tataḥ prāptaṁ rūpājñānamadr̥ṣṭāntarakalpanaṁ ca | kiṁ ca |


[p. 490]
ajāmikaraṇaṁ caiṣu pratyēkamavagamyatē |
jāmidōṣēṇa cōpāṁśuyājōpanyasanaṁ kr̥tam ||

yathōpakramamupasaṁhārājjāmyupanyāsasyāṇāmitāyāścaikaviṣayatvādēta ēva vidhayō gamyantē | na hyantarālavākyē tādr̥garthavādō vidhirvā spaṣṭō dr̥śyatē | samudāyānuvādaprayōjanaṁ ca, kathaṁ nāma“upāṁśu paurṇamāsyāṁ yajan” ityatraikīkr̥tānāṁ kālasaṁbandhē sati sarvēṣāṁ prādhānyaṁ syāt |nanūpāṁśuguṇakamiti—kathaṁ dravyadēvatāvyatiriktaṁ rūpatvēnōcyatē | naiṣa dōṣaḥ | sarvathā yēna yāgāntarāddvyavacchinnō yāgō nirūpyatē tadēva rūpam | śakyatē cōpāṁśutvēnāyaṁ vyavacchinnarūpaḥ pratyētumiti | ata āha—naivaṁjātīyakaḥ śabdaḥ śaknōtīti | yadi hyavayavārthabhēdēna guṇavidhirayaṁ kalpyēta tatō yājaśabdasya ghañantatvādakr̥takutvasyāsādhutvaṁ syāt | avyutpannanāmadhēyatvē tu naiṣa prasaṅgaḥ |nanvēvaṁ satīti—nāmadhēyatvē ’pyavaśyaṁ‘tatprakhyaṁ cānyaśāstram’ ityēvaṁ ‘viṣṇurupāṁśu yaṣṭavyaḥ’ ityādibhirvihitaṁ tadguṇayōgamāśritya prasiddhiravāptavyā tataśca tulyō dōṣa iti | tatpariharatimā bhūdupāṁśuyājaśabdō yajatiśabdō bhaviṣyatīti | vidhau hyatyantamāñjasyēna kāryaṁ nāmadhēyē tu yajiprāptānuvādarūpēṇa pravartamānē kiṁcitsārūpyānugamē ’pyavirōdhaḥ || 9 ||

karmacōdanā ‘upāṁśuyājaṁ yajati’ iti na samudāyānuvādaḥ | kutaḥ |

prakr̥tānāmasadbhāvādgamyatē nānuvādatā |
yāgō viṣṇvādisaṁyuktairma hi vākyaurvidhīyatē ||


[p. 491]
yathā vaiśvānaravākyē dvādaśakapālēnōpakramōpasaṁhārābhyāmaṣṭatvādaya ēkavākyatāmāpadyamānāḥ pr̥thagvidhitvaṁ na pratipannāstathā ’trāpi ‘jāmi vā ētaditi’ vidhyupakramē dōṣasaṁkīrtanaṁ kasyacidvidhīyamānasyākāṅkṣitaṁ tadapanayanadvārēṇa stutyarthamiti gamyatē | jāmitā ca purōḍāśayōrantarālē kasmiṁścidavidhīyamānē bhavatīti yadantarālakālasaṁyōgēna vidhāsyatē tasyājāmikaratvaṁ praśaṁsētyavadhāraṇādupāṁśuyājamantarētyasya stutyarhatvēna jñānādviṣṇvādiyuktēṣu ca tadapēkṣitājāmirūpastutisaṁkīrtanādanapēkṣitaṁ vidhitvamanādr̥tya stutyarthatā gr̥hyatē | na hi viṣṇvādisaṁyuktēṣvantarālakālasaṁyōgō ’sti yēnōpakramōktayā jāmitayā tadvidhistadgataṁ vā jāmitvaṁ stāvakatayā ’pēkṣitaṁ saṁbadhyēta | antarālakālasaṁyuktasya punarvispaṣṭajāmyupakramavākyavidhānārhatvāttadvaśēna cētarēṣāṁ stāvakatvōpayōgē sati nānēkādr̥ṣṭakalpanānubandhividhyabhyupagamō yuktaḥ | kiṁ ca |

viṣṇvādiyāgasaṁbandhē kr̥tē yāgō ’rthatō bhavēt |
upasarjanabhūtastu śrautē caitanna yujyatē ||

karmōtpannastavyapratyayō yāgōpasarjanaviṣṇvādipradhānastatrārthānnikr̥ṣya yāgakartavyatā kalpanīyā, na cāsau yujyatē, “antarā yajati” ityanēna pratyakṣapradhānōpadēśōpapattēḥ | tatra yadyapi tāvadviṣṇvādiyuktāni pr̥thagvākyāni bhavēyustathāpi tasminnēvāntarālavihitē yāgē dēvatāṁ vidadhyurna karmāntarāṇi | na ca dēvatā ’pyēvaṁvidhaiḥ samyagabhidhīyatē | na hyētē saṁpradānaṁ dēvatātvaṁ vā vadanti, kiṁ tarhi, karmōpasarjanadravyavacanāstatra karmaśaktiṁ pradhānīkr̥tya dvitīyātulyārthatā tāvallabdhavyā, na ca tāvatā dēvatātvaṁ sidhyati | tyāgārthatvāddhi yajatēḥ paramārthatastyajyamānaṁ dravyamēva karma bhavati | tatastēnāpyamānā dēvatā paścātkarma saṁpadyatē | tatra dvikarmalakṣaṇaprasaktau‘samāptiḥ śabdārthaḥ’ ityanēna nyāyēna pūrvaṁ tyajyamānakarmatirōdhānēna parapūjyamānakarmāvirbhāvādēkakarmatvādhāraṇēna saṁpradānatvaśaktimabhibhūyaiva nirdēśō bhavati “viṣṇuṁ yajati” “viṣṇuryaṣṭavya” iti, na tu tatra dēvatātvamabhidhīyatē | kiṁ tarhi, karmatvānyathānupapattilakṣaṇayaiva gamyamānaṁ niścīyatē | nanu ca yajatērdēvatā
[p. 492]
pūjātmakatvāttadīyakarmadēvatāśabdau paryāyāvēti na vaktavyaṁ lakṣaṇayā gamyata iti | naiṣa sākṣāddēvatāpūjāvacanaḥ | kutaḥ |

stutērapi hi pūjātvājjñāyatē yajivācyatā |
na vā ’tithivadētasyāḥ pūjyatēti ca vakṣyatē ||

na hi dēvatāḥ stuvānastatpūjāvyāpr̥tō ’pi sankaścidyajata ityucyatē | rūpāsamavāyitvācca nātithivaddēvatā pūjyamānatāṁ pratipadyatē | na ca yajistatpara iti navamē vakṣyatē | dānēna vōpādhyāyādiḥ pūjyamānō ’pi na karma saṁpadyamānō dr̥ṣṭaḥ | ēvaṁ tarhi tadvadēva nityaṁ dēvatāyāḥ saṁpradānatvēnaiva nirdēśaḥ prasajyatē | naitasyāstādr̥śaṁ saṁpradānatvamapyasti, pratigrahītr̥tvābhāvāt | api ca dr̥śyatē hi kvacitsaṁpradānanirdēśaḥ, “yō ’dābhyaṁ gr̥hītvā sōmāya yajata” iti | sarvathēyaṁ dēvatā na vā ’nyaiḥ saṁpradānaistulyā, na ca karmabhirasādhāraṇairnaiva tvātmanō kēvalaṁ yajiviṣayaṁ karma saṁpradānaṁ vā bhavati | taccaitasyāḥ kriyāsādhanatvātsaptamakārakāsaṁbhavāccaivaṁ kalpyatē | na hi dēvatāśabdavācyēnātmanā dhātvarthasaṁbandhitvaṁ pratipadyatē | tēna taduddēśatyāgāṁśēna pratigrahītr̥vyāpārādvinā ’pi kathaṁcitsākalpakalpanayā saṁpradānaṁ nirdiśyatē | yadvōddēśagatamāpyamānatvaṁ tyāgāṁśē ’pyadhyasya sakalasya yajēḥ karmatvēnōcyatē | tēna yatra saṁpradānatvanirdēśastatraitaduktaṁ bhavati | parasvatvamivāpādayituṁ taduddēśēna dravyaṁ tyajēditi | yatrāpi karmanirdēśastatraiṣō ’rthaḥ, tyaktuṁ dravyaṁ dēvatāmuddiśēditi | tathā ca kēvalōddēśavyāpārēṣu tyaktr̥tvarahitēṣu yajēti praiṣō bhavati | tadētadubhayamapi lākṣaṇikam | tatrāpi saṁpradānatvaṁ tyāgāṁśāvyabhicāritvādasamastātmakatvāddūṣitamapi satpratyāsannataraṁ dēvatātvasya | karmatvaṁ tu kriyāntarēṣvapi vyāpyamānatvasaṁbhavātsavyabhicāramiti viprakr̥ṣṭataraṁ dēvatātvasya | na hi taddēvatātvavatsakalaṁ yaji prati karmētyavadhāryatē | paramārthataḥ punardēvatāśabdēna taddhitaśabdēna vā dēvatātvamabhidhīyatē, na kārakavibhaktyā kayācit | tathā ca |

dēvatātaddhitōtpādē na hi pāṇininā tathā |
idamagnaya ityēvaṁ tēna krītamivōditam ||

yē hi vibhaktivācyā arthā bhavanti tadvibhaktisamarthēbhya ēva tēbhyastaddhitavidhānaṁ dr̥śyatē |tadvahati,tēna krītaṁ,tasmai hitaṁ,tata āgataḥ,tasyāpatyaṁ,tatra bhava iti | na tu dēvatāyāṁ tasyā idaṁ tāmanēna yajatīti vā nirdēśō dr̥śyatē | kathaṁ tarhi, sā ’myadēvatā iti |
[p. 493]
tasmānnūnamananyavācyō ’yamartha iti gamyatē | tataśca sthitamētanna ‘viṣṇurupāṁśu yaṣṭavya’ ityanēna dēvatā ’pyabhidhīyata iti | tatra klēśēna tāṁ kalpayitvā yajibhāvanā kalpanīyā | tataśca varamarthavādatvamēvāśritam | antarā yajatīti tu yadyapyantarālasaṁbandhavidhiparatvānna svarūpavidhānārthamityāśaṅkyatē tathā ’pyananyagatitvādviśiṣṭavidhānam | na hi yathētarēṣāmarthavādatvēnārthavattā tathēha kēna citprakārēṇa | nanu ca samudāyīkaraṇēnārthavattētyuktam | yathā naitēnārthavattā tathā ’nyārthadarśanaṁ vyācakṣaṇā vakṣyāmaḥ | kiṁ ca |

antarālē ’nupādēyē karma tatra vidhīyatē |
tādr̥gviparivr̥ttiśca nētyutpattirapīṣyatē ||

yādr̥śī hyākhyātēna svapradhānā pūrvāparībhūtā bhāvanā ’ntarālamanupādēyaṁ pratyupāttā na tādr̥śī viṣṇuryaṣṭavya ityādibhirūpasthāpyata iti nōtpattividhikalpanābhaṅgaḥ | tatra satyapītarēṣāṁ karmavidhitvē karmāntaraṁ syānna prakr̥tānuvāda iti matvāha—karmāntarasya vācakaḥ syāditi | dēvatāyāḥ punarupādēyatvātkarmōddēśēna vidhiḥ saṁbhavatīti nānuvādabuddhirapaiti | karmavidhyamyupagamē tu satyapi prakr̥tasadbhāvē tadrūpāṇāṁ prakr̥tānāmabhāvādityabhiprāyaḥ | atha vā yadidamāgnēyādibhyaḥ karmāntaraṁ cōdyatē tasyōpāṁśuyājaṁ yajatītyayaṁ
[p. 494]
vācakaḥ syānnētarēṣām | tasmādantarālānupādēyatvavaśēnāsyaikāntikē karmavidhitvē satītarairarthavādairēva bhavitavyam | dhātvarthaṁ cānyatra vidadhatpratyayaḥ saṁnikr̥ṣṭavr̥ttirbhaviṣyati |sa tu vidhīyata upāṁśutvādisaṁbandhaiti—upāṁśuyājaśabdaṁ guṇavidhiṁ manyatē | yattvavācakatvamasminpakṣē kutvaprasaṅgāditi | tatrōcyatē | tulyamētattvatpakṣē | kutaḥ |

vācyavācakasaṁbandha iṣṭaḥśabdārthayōḥ purā |
paścādvidhyanuvādatvē syātāṁ sādhāraṇāśrayē ||

vācyavācakatvē ’vadhāritē paścādvidhividhēyatvamanūdyānuvādakatvaṁ vā kalpyatē | tatrōbhayōrapi vācyavācakasaṁbandhaḥ sādhāraṇa iti tadgatau guṇadōṣāvapi sādhāraṇau | tēna naikōbōdhō bhavati | syādētat | anuvādatvamavācakasyāpi kathaṁciddr̥ṣṭaṁ na vidhitvamiti | taducyatē | mamāpi hi |

yajinā vihitē yāgē yāja ityanuvādabhāk |
vidhisaṁbandhyupāṁśutvaṁ na vaitadasamañjasam ||

na ca tatprakhyarūpēṇa nāmaitadupapadyatē |
vihitaṁ na hyupāṁśutvaṁ śāstrēṇānyēna kēnacit ||

na tāvadviṣṇvādiyuktēna vihitam, arthavādatvāt | na ‘upāṁśu paurṇamāsyām’ ityanēna | kālavidhivyāpr̥tēnānēkavidhyaśaktēḥ | tasmādutpattisthēnaiva vidhīyatē | tathā ca sūtrakārō vakṣyatiguṇōpabandhātiti | jāmitvāpanayanaṁ ca sarvaprakāraṁ dravyataḥ svaratō dēvatātaśca | jñāyata ēva yathā viṣṇuryaṣṭavyaḥprajāpatiragnīṣōmau vēti—
[p. 495]
yāgē cōditē ’vaśyaṁbhāvinyāṁ dēvatāyāmaniyamaprasaktau kēcidviṣṇvādayaḥ prādhānyaprasiddhyā vaicitryapradarśanārthaṁ saṁkīrttitāḥ | tēna yadyapi paramārthēna na yaṣṭavyāstathāpi stutiparatvādupādānaṁ guṇavādēna kathaṁciducyatē |śākhāntarē vidhānātprāptāiti anudāharaṇādasphuṭamēvamabhidhāya na hi kiṁcidasādhyaṁ syāt | na ca tasminsati daśamē ‘tadvacca dēvatāyā syāt’ ityādi vicārtha‘viṣṇurvā syāddhautrāmnānāt’ ityādinā māntravarṇikatvaṁ jaiminirāśrayiṣyati | yadyapyaprāptiriti cēhāpi svayamēvāśaṅkā darśitā | yadapyuktamupāṁśudharmatvātprāptau “tasmādyatkiṁcitprājāpatyam” iti tadapyayuktam | vacanavyaktiviparyāsāt | na hyēvaṁ vacanaṁ yadupāṁśu tatprājāpatyamiti | kiṁ tarhi | yatprājāpatyaṁ tadupāṁśviti | tēna nōpāṁśutvēna prājāpatyatā labhyā |agnīṣōmayōstu vidhāyakamudāhriyata ēvēti—ētadapi caturthītaddhitamantravarṇānātmakatvādavidhāyakam | yadi hi tāvagnīṣōmāvabrūtāṁ tatō ’smākaṁ kimiti hi vijānantō yajamānā na vayaṁ dēvatāyāṁ pravartitā iti kalpayēyuḥ | kālavidhiparatvācca na dēvatā ’pyanēna śakyā vidhātuṁ, dēvatāparatvē vā kālavidhiparityāgātpaurṇamāsīśabdēnāpi nānūdyētēti pūrṇamāsaśabdēnāgrahaṇādasati pradhānatvē ’ṅgatvaprasaṅgaḥ | sūtrakārēṇa ca daśamē ’māvāsyāyāmupāṁśuyājamanicchataitadēva paurṇamāsīkālavidhiparatvēnōpanyastam | atra samādhiḥ | māntravarṇikō dēvatāvidhiriti sthitam | upāṁśuyājakramē hi vaiṣṇavaprājāpatyāgnīṣōmīyāni yājyāpurōnuvākyāyugalānyāmnāyantē | taiśca tulyārthatvādvikalpamānaiḥ vaikalpikya ēva dēvatāḥ prāpyantē | tadēva hautraṁ
[p. 496]
śākhāntaramityāha | ādhvaryavē ’pi tu kvacidastyēva yājyānuvākyāmnānaṁ hautrarūpēṇēti tadabhiprāyaṁ vā śākhāntaravacanam | upāṁśuṁdharmatvaṁ cāsyaiva dyōtanārtham | anyā hi dēvatā ’trānīyamānātmīyaṁ dharmamuccaiṣṭvaṁ jahyātparadharmamupāṁśutvaṁ prāpnuyāditi viruddham | viṣṇuprajāpatyōstu pratyāsannadharmakatvādavirōdhaḥ | tathā,agnīṣōmayōstviti—vidhāyakē dēvatāvidhyasaṁbhavādyathā saṁbhavagrahaṇēna paurṇamāsīkālasya vidhāyakē ’gnīṣōmānuvādaḥ prāptimupōdbalayati || 10 ||

yasyāyaṁ guṇa upabaddhō dr̥śyatē kālavidhiparē vākyē upāṁśu paurṇamāsyāṁ yajanniti | na tvētadēva guṇasyōtpattivākyamayāgavidhiparē satyanēkārthavidhiprasaṅgāt | ata ‘upāṁśu yājamantarā’ ityanēnaiva prāptasya saṁkīrtanamiti || 11 ||

“hr̥dayamupāṁśuyāja”iti yajñapuruṣasya pradhānaprāyēṇāvayavēna saṁstavātpradhānamityavagamyatē | kathaṁ punarapradhānatvaṁ pūrvapakṣē prasajyatē | ucyatē |

trayāṇāṁ vaiṣṇavādīnāṁ samudāyē ’vadhāritē |
agnīṣōmīya ēvaikaḥ paurṇamāsyāṁ vidhīyatē ||

tāvabrūtāmagnīṣōmāviti yō ’gnīṣōmadēvatyaḥ sa ēvaikaḥ kālaviśēṣasaṁyuktaḥ pūrṇamāsagrahaṇēna phalē cōdyatē | tatra vaiṣṇavaprājāpatyayōrguṇabhāvātsakalōpāṁśuyājaprādhānyavacanānupapattiḥ | nanu tavāpi vaikalpikadōṣatvāddēvatāsu yadaivāgnīṣōmīyadēvatyastatadaiva prādhānyamiti nityavatpradhānatvasaṁkīrtanaṁ naiva ghaṭatē | naiṣa dōṣaḥ |

kāladēvatayōrnātra saṁbandhō ’yaṁ vidhīyatē |
yattu tallakṣitaṁ karma tadanyatrāpi vidyatē ||

yadi hyagnīṣōmayōrēva paurṇamāsīsaṁbandhaḥ kriyatē tatō viṣṇuprajāpatipakṣē na syāt | ayaṁ punardēvatōpalakṣitasya yāgasya saṁbandhaḥ | sarvatra cōpalakṣaṇāpāyē ’pyupalakṣyaṁ gr̥hyatē yathā vakṣyati,‘anapāyaśca kālasya lakṣaṇaṁ hi purōḍāśau’ iti | na vaika
[p. 497]
syaiva karmaṇaḥ kadācitpradhānatvaṁ kadācidaṅgatvamityupapadyatē | nānātvē tvaviruddhaṁ syāt | na ca saṁbhavati tat | tasmādēkakarmatvāya ‘upāṁśuyājamantarā yajati’ ityayamēva vidhiḥ || 12 ||


iti pāṁśuyājādhikaraṇam || 4 ||
ūrdhvamāghārayati taṇḍulairjuhōtītyādibhirēvaṁbhūtā ēvāvārā hōmāśca vihitā viparivarttantē | na hi ‘viṣṇurupāṁśu yaṣṭavya’ ityādivaddravyaprādhānyēna yāgahōmabhāvanayōrabhibhavaḥ | kiṁ ca |

na caiṣāmēkavākyatvaṁ na ca stutiparā śrutiḥ |
aikāntikō vidhistēna guṇavatkarmagōcaraḥ ||

nōpāṁśuyājavākyavadēṣāmēkavākyatvabhiṣṭaṁ, na ca stutyarthatā, tēnōbhayapakṣē niścitē vidhitvē guṇamātraṁ vidhīyatāṁ tadyuktaṁ vā karmēti karmavidhānaṁ yuktam | kutaḥ |

vidhitvaṁ pratyayōpāttaṁ na nāmapadamr̥cchati |
tadvidhirbhāvanātaścētsaiva pūrva vidhīyatām ||

na tāvaddadhyādiśabdaiḥ svayaṁ vidhitvamabhidhīyatē | na ca pratyayōpāttaṁ sadbhāvanādhātvarthavyatirēkēṇa svatantrairdadhyādibhiḥ saṁbadhyatē | na hi bhavati dadhnā yāditi | kiṁ tarhi dadhnā kuryāditi saṁbadhyatē | hōmaṁ vā ’nēna kuryāditi | sasmādyatprasādēna dadhyādēḥ karttavyatā tāvēva bhāvanādhātvarthau na vidhīyētē iti kuta ētat | na hi tadvidhyanapēkṣaṁ kathaṁ cidapi guṇavidhānaṁ śakyaṁ darśayituṁ, yadaiva hi darśayitumupakramyatē tadaiva pūrvataraṁ bhāva
[p. 498]
nādhātvarthavidhirbalādāpadyatē | tasmāddhōmadadhyādiviśiṣṭabhāvanaiva vidhīyatē | tataśca tāsāṁ rūpavatīnāṁpracayaśiṣṭaḥ samudāyō ’stītyagnihōtraṁ juhōtīti tadanuvādō vijñāyatē | nimittaphalacōdanayōśca ēkatvōpajanaḥ samudāyānuvādē prayōjanam | ēvaṁ ca sati dadhyādērminnakarmaviṣayatvādanyāyyō vikalpō na prasajyatē | tathōrdhvamāghārayatītyādiṣu yadyapi dravyadēvataṁ na śrūyatē tathā ’pyupāṁśutvanyāyēna vyavacchēdakāraṇatvādūrdhvatvādibhirēva rūpavattāyāṁ kalpitāyāmāghāramāghārayatītyarūpaḥ san svārthē viniyōktumaśaknuvannanuvādō bhavati | tasyāpi prayōjanaṁ ‘indraūrdhvō adhvara’ iti mantraviniyōgē,‘tasyāghāramāghārya’ iti ca dravyavidhāvēkatvasiddhiḥ || 13 ||

api ca |

viśēṣapratipatyaryaṁ saṁjñā sarvā pravarttatē |
yadā tadā viśēṣō ’sau kō ’syēti na nirūpyatē ||

sāmānyaṁ syādidaṁ jñēyaṁ jñātatvānna kriyāntaram |
tadajñēyatayā nātra vidhānamavakalpatē ||

kriyāścākārakatvēna yujyantē ta dvitīyayā |
tābhistu sādhyamānatvātsamudāyasya karmatā ||


[p. 499]
ādhāramagnihōtramiti dvitīyānirdēśaḥ kriyēpsitasya kārakasya yujyatē | na ca juhōtyādhārayatibhyāmātmaivāptumiṣyatē | svātmani kriyāvirōdhāt samudāyaḥ punarniṣkr̥ṣya śabdēnārthāntarātmanōcyamānaḥ śakyaḥ sādhyatvēnābhidhātuṁ yathaudanapākaṁ pacatīti viśēṣaḥ sāmānyēnēpsitatamaḥ karmatvēnōcyatē | nanu ca samudāyasya samudāyibhyō ’vyatirēkānna kathaṁ citsādhyatvamavasīyata ityayuktamēva karmatvam | na | avayavakriyāpracayasādhyatvātsamudāyasya | samastābhyō hi samudāyasyāvyatirēkādēvamupādānaṁ na syātpratyēkarūpāttu samastarūpamarthāntaramiṣṭaṁ, na ca pratyēkarūpairvinā samastarūpaniṣpattirityupapannamīpsitatamatvam | nanu caivamādayaḥ samudāyivacanatvēnāvadhāritā iti samudāyināṁ svātmani kriyāvirōdhastadavastha ēva syāt | naiṣa dōṣaḥ | samudāyivacanēnāpi prātipadikēna samudāyō ’pi lakṣaṇayā gamyatē | tataścaikatvavatkarmatvaṁ samudāyasya pratyēṣyatē | na ca sāmānyaviśēṣabhēdēnāpi bhavataḥ kriyātvakarmatvē pākavatsaṁbhavataḥ | sāmānyaviśēṣaśabdayōrbhēdēnānupādānāt | ētacca paurṇamāsīmityatrāpi siddhāntē yōjyam | tasmāttadvadēva samudāyānuvādatvam || 14 ||

athōcyētayathā“guṇastu śrutisaṁyōgāt” ityatra pakṣē ’nyēṣāṁ guṇavidhitvādrūpalābha āśaṅkitastathā ’trāgnihōtraṁ juhōtītyutpattivākyatvēna taṇḍulādisaṁyuktai rūpalābha iti | na | tatra svavākyagatapaurṇamāsyamāvasyāpadanimittatvādanuvādāśaṅkāyāḥ | na cēha taṇḍulādivākyē ’gnihōtraśabdō ’sti, yastvasti juhōtiśabdaḥ sa sarvahōmasādhāraṇatvānnāgnihōtravidhipara ēva | nanu ca prakaraṇādviśēṣō ’vagamyatē ata āha—aprakr̥tatvāccōti | na hyuttpattivākyē asti karmaṇāṁ prakaraṇam | phalasaṁbandhōttarakālatvēna kathaṁbhāvātmakasya prakaraṇasya prayōgavākyādhīnaprasūtatvāt | tatraitatsyāt, tadārūḍhasyaiva dravyadēvatāsaṁbandhō bhaviṣyatīti taducyatē | anabhijñātarūpasya phalē vidhātumaśakyatvāt | ataḥ prasiddharūpāṇyēva tēna
[p. 500]
grahīṣyantē | nanu ca “tasyāghāramāghārya” ‘indra ūrdhvō adhvara ityāghāram’ iti ca dravyamāntravarṇikadēvatāvidhau nāmaprayōgādrūpaṁ vijñāsyatē | na | āghāraśabdasya dhātvarthāvyatirēkēṇāviśēṣaṇakatvāt | tatra nāmnā viśēṣaḥ pratīyatē, yatra kaṁ cidviśēṣamupādāya nāmāni pravartantē | atra punaḥ saṁnihitāvayavārthatvātsamudāyaprasiddhimantarēṇāghāraśabdaḥ kṣaraṇamātravācitvānna viśēṣē vartatē | nanu ca prakaraṇādviśēṣō lapsyatē | tatrāpi sūtram | na hyāghāraḥ prakr̥taḥ paraprakaraṇapātitvāt; darśapūrṇamāsaprakaraṇamētatsakalaṁ nānyasya prakaraṇasyānyatrāvakāśaḥ | sannidhērviśēṣāgama iti cēdatrāpi sūtram; na vākyabalīyastvēnātra prakr̥tairapi saṁbandhāt, tadēvaṁ vākyaprakaraṇayōravirōdhō yadi dravyadēvatāsaṁyuktānyēvōtpattivākyānyabhyupagamyantē yatra yaḥ kaścidrūpalēśō ’sti tatra nirūpitē karmaṇi kēna citprakārāntarēṇa guṇāntarāṇi kalpantē sarvēṣu cōrdhvatvaṁ taṇḍulādi kiṁ cidrūpamasti na tvāghāramāghārayati, agnihōtraṁ juhōtītyanayōḥ | tasmātsamudāyānuvādau || 15 ||

karmacōdanē syātāmiti vaktavyē ’ntaragrahaṇamupāṁśuyājādhikaraṇavannēyam | āghārayatijuhōtyōrananyākṣiptavidhiśaktitvātkarmaprayōgavidhānamēva śabdārtha ityavagamyatē | na ca prakr̥tāghārahōmasadbhāvaḥ | prakr̥tavākyasthānāṁ vidhīnāmaprāptadadhyādyākṣiptāyāṁ vidhiśaktau karmānuvādabuddhyanapāyāt | “na cēdanyēna śiṣṭā” iti vā ’pavādānna viśiṣṭavidhānanyāyaḥ
[p. 501]
saṁbhavati |taddarśayati—asminhi sati vidhānēpratyakṣē na saṁbandhaḥ śaknōtyarthādākṣēptumityarthaḥ | atha vā ’sminhi sati saṁbandhividhāvitarēṇa guṇavidhānēna saṁbandha ēva kēvala āśrīyatē | tasmānnaitadvākyanirapēkṣaiḥ saṁbandhavidhibhirarthādaparau kalpayituṁ hōmāghārau śakyētē yadbalēnānayōranuvādatvaṁ syāt | bhāvanādhātvarthāvujhjhitvā na vidhirdadhyādibhiḥ saṁbadhyata iti cētsatyamētat | na vidhitvaṁ bhāvanāta uttāryatē tadgacēnaiva tu guṇaḥ saṁspr̥śyatē, guṇasya kārakavibhaktyā bhāvanāmadhyanikṣēpāt | tēnaitadupadiṣṭaṁ bhavati | sarvatraiva viśiṣṭavidhānōttarakālaṁ kiṁ prāptaṁ kiṁ na prāptamityanvēṣaṇāyāmaprāptamātraviṣayōpasaṁhārādvidhirbhāvanādhātvarthayōranuvāda ityabhidhīyatē | na tvādita ēva tāvanūdya gūṇō dravyaṁ vā vidhīyata iti kadācidapi śāstrārthābhivyaktiḥ | tatra paścāttanē vyāpārē mandabuddhipratipattyarthaṁ sthūlēna nyāyēna kathyamānē śāstrakr̥tā ēvaitā vacanavyaktaya iti manyamānāḥ svayamivānyēṣāmapi bhrāntimutpādayitumaṣṭau śrutiprakārān paradaurbalyavataḥ kēciddarśayanti prathamaḥ kila śrutiprakārō dhātvarthavidhānaṁ, dvitīyaḥ saguṇaṁ dhātvarthavidhānaṁ, tr̥tīyaḥ kiṁ ciduddiśya dhātvarthavidhānaṁ, caturthastatraiva viśiṣṭavidhānaṁ, pañcamastu dhātvarthōddēśēnānyasya vidhānaṁ, ṣaṣṭhastu dhātvarthanānyayōḥ saṁbandhaḥ,saptamaḥ punarddhātvarthaviśiṣṭēna pratyayēnānyayōḥ saṁbandhaḥ, aṣṭamastu muktvā dhātvarthamanyayōrēva saṁbandha iti | tatra tāvadyaducyatē “agnihōtraṁ juhōti” iṁtyētaddhātvarthavidhānamiti | tadayuktam | na hi vidhirbhāvanāmutsr̥jya dhātvarthē nipatati, na ca bhāvanāṁ muktvā ’nyatra puruṣaḥ pravartatē | sā hi puruṣasya svavyāpārō dhātvarthastu kadā citkarmāśritō ’pi bhavati | yathā ’yamēva prakṣēpō dvyavadānāśritaḥ, na cānyadīyaṁ vyāpāramanyaḥ śaknōti kartumityavaśyaṁ bhāvanāviśēṣaṇatvādēva dadhyādivaddhātvarthō vidhātavyaḥ | idaṁ cabhāvārthādhikaraṇē ’bhihitaṁ yathā na dhātvarthaḥ sādhyatvēna vidhī
[p. 502]
yata iti | na hyakaraṇabhūtō ’sau sādhyāpēkṣatvādvākyāntarēṇāpi phalē vidhātuṁ śakyēta | “sōmēna yajēta” | ityatrāpi tadbhūtādhikaraṇōktēnamārgēṇa dhātvarthakārakāṇāmaruṇaikahāyanyādivatparasparēṇāsaṁbadhya bhāvanāsaṁbaddhānāmuttarakālaṁ parasparōpakāritvam | tathā ca saptamanavamādyayōrvakṣyatīti na viśiṣṭadhātvarthavidhānam | bhāvanāṁ ca prati yāgasya karaṇatvād dravyaṁ prati karmatvē sati,“aikaśabdyē parārthavat” ityētadāpadyata ityayuktamētat | tathā vrīhīnprōkṣatītyatra na prōkṣaṇēna vrīhīniti kaścitsaṁbandhaḥ | tēnōbhayōḥ karōtyarthasaṁbandhānna dhātvarthō vrīhiṣu vidhīyatē | yadi tu bhāvanābhiprāyēṇānyatra vidhānamucyatē tatsarvatrāviśiṣṭam | na cāsya viśiṣṭavidhānāddurbalatvamastīti tr̥tīyasthānanivēśō ’pyayuktaḥ | pakṣadvayōktamapi nirākaraṇaṁ “daśāpavitrēṇa grahaṁ saṁmārṣṭi” ityatrāpyāpadyata ityayuktamanyatra viśiṣṭadhātvarthavidhānam | dadhnā juhōti ityatrāpi na kadā ciddadhi hōmē karōtītyayamarthaḥ śabdēnōcyatē | na hi hōmasyādhikaraṇatvaṁ śabdādvastutō vā siddhaṁ, na ca dadhnaḥ kartavyatā, nityaṁ karaṇātmakatvāt | iyamapi ca śrutirdvividhādapi viśiṣṭavidhērbalīyasī, ēkavidhisaṁbhavē ’nēkaśaktikatvānupapattērubhayapakṣabhāvinaśca viprakr̥ṣṭārthavidhēraparyanuyōjyatvātsaṁnikr̥ṣṭāsaṁbhavakr̥tamēva cāsya viprakr̥ṣṭasya grahaṇaṁ, tatrōbhayāśrayaṇē yugapadvipratiṣiddhasaṁbhavāsaṁbhavāpattiragatyaiva gr̥hyatē ’nyatra viśiṣṭadhātvarthavidhā nānnātigurvyēvēti na pañcamē sthānē nivēśayitavyā | kāmaṁ vā śuddhadhātvarthavidhānāttasya vā ’nyatra vidhēranantarā kartavyā | yattu“prākāśāvadhvaryavē dadāti” ityanēna dadātidhātvarthē prākāśādhvaryusaṁbandhō vidhīyata iti | tadayuktam | vacanavyaktyavivēkāt | sarvatra hi yacchabdēnānūdyamānamupanibadhya tacchabdayuktaṁ vidhēyamupanīyatē | tadiha yadi tāvadyaddadātītyatrādhvaryuprākāśayōḥ saṁbandha iti vidhīyatē tataḥ sakaladānānuvādātsamastadakṣiṇāvikāraprasaṅgaḥ | pratyayasya cānēkavidhiśaktikalpanā cōditē sati karmaṇyaparihr̥taiva | saṁbandhō hi vidhīyamānaḥ saṁbandhinaṁ tāvadākṣipēt, dhātvarthē tu punaḥ sa vidhātavya ēva saṁbandhī | anyathā saṁbandhasyaiva saṁbandhī śēṣaḥ syāt | na kriyāyāḥ | tatraitatsyāddhātvarthānuraktaḥ pratyayō vidadhadavaśyamēva tatra vidhāsyatīti | ēvaṁ tarhyuttarayōrapi śrutyōratraivāntarbhāvādbhēdēnōpādānaṁ vyarthaṁ, na hi “vāyavyaṁ śvētamālamēta” “dadhnēndriyakāmasya juhuyāt” | iti dhātvarthānanuraktaḥ pratyayaḥ saṁbandhaṁ vidadhātīti | prakr̥tiliṅgamātraphalaścālabhatiruccāryamāṇō na dravyadēvatāsaṁbandhividhāvātmānurañjanēna kiṁ cidupakarōti na cā ’sau saṁbandha ālabhatinā saṁpādayituṁ śakyō yāgaviṣayatvāddravyadēvatayōḥ | yadi cānya
[p. 503]
saṁbandhakaraṇē pratyayōccāraṇasiddhivyatiriktaṁ kiṁ cid dhātuḥ kuryāttatō dadhīndriyasaṁbandhavidhānē kimiti hōmaḥ parityajyēta, kimiti vā prakaraṇalabhyō ’bhyupagamyēta | tasmānna dhātvarthē ’nyasaṁbandhavidhiḥ | pūrvavacca dhātvarthādhikaraṇatā kārakakarttavyatā ca nirākarttavyā | na ca dhātvarthē saṁbandhasyāpi prāgbhāvanāsaṁgatērvidhirityuktam | ēvaṁ tāvanna dānamātrē saṁbandhavidhiḥ | athādhvaryuviśiṣṭaṁ dānamanūdyatāmadhvaryurvā tidviśiṣṭaḥ | ēvamapi viśiṣṭānuvādādvākyabhēdaḥ | śuddhādhvaryvanuvādē tu yadyapi saṁpradānaśrutērarthāddānamākṣipyatē tathāpi saṁpradānasaṁpradēyasaṁbandhasya dadātimantarēṇānupapadyamānatvād dravyadēvatāsaṁbandhādiva yajēḥ kalpanamiti na dhātvarthē ’nyasaṁbandha iti vacanavyaktiḥ saṁbhavati | avaśyaṁ cātra dānādhvaryvōścōdakēna prāptatvātprākāśāvēva vidhātavyau | tatrārthātsaṁbandhavidhiriti na śrutitvōpanyāsō ghaṭatē | vakṣyaticaitajjāghanyadhikaraṇē yatrānyataradaprāptaṁ tatraivētarōddēśēnētaravidhirarthātsaṁbandha ubhayaprāptāvanubhayaprāptau vā kēvalasaṁbandhavidhānamiti | tisr̥ṇāmapi ca saṁbandhavidhiśrutīnāṁ pratyayavikṣēpasāmyānna balābalē kaścidviśēṣō, nāpi samavāyavirōdhasaṁbhavō yatra tajjñānamupayujyata iti mandaphalaṁ kramagaṇanōpanyāsasya | tasmātprastutādhikaraṇanyāyēna sarvatra viśiṣṭabhāvanāvidhirēva tattvam | itarattu tatra tatra sthūlabuddhipratipādanōpāyamātraṁ bhāṣyakārēṇa kr̥tamiti draṣṭavyam | yacca sannikarṣaviprakarṣābhidhānaṁ tadbhāvanāstha ēva vidhitvē kārakāṇāṁ bhavanāviśēṣaṇatvaṁ pratīti mantavyam | kathaṁ punaḥ prāptā satī bhāvanā vidhīyatē | viśiṣṭā na prāptēti tādātmyēna vidhāsyatē | phalataśca tadā viśēṣaṇārthō vidhiriti vyapadēkṣyatē | nanvēvaṁ sati viśēṣaṇēṣvanavataranvidhāyakō bhāvanādvārēṇāpūrvavidhivatprāptakarmavidhānē ’pyanēkaṁ vidhātuṁ samartha iti“cōditē hi tadarthatvāttasya tasyōpadiśyēta” ityasyāviṣayatvaṁ prasajyēta | naiṣa dōṣaḥ | paśya ||

vidhitvē bhāvanāsthē ’pi tādarthyaṁ pravibhajyatē |
viśēṣṇaphalē cāsminvākyabhēdō bhaviṣyati ||

yadā hi bhāvanārūḍhaṁ vidhitvaṁ bhāvanārthatvēnaiva gr̥hyatē tadā ’rthādviśēpaṇavidhau sati avākyabhēdaṁ vakṣyāmaḥ | yadā tu tadviśēṣaṇārthamityavadhāryatē tadā bhāvanāyāḥ saṁnihitaprōṣitatvādanēkaviśēṣaṇayōgē sati yadarthaṁ vidhitvamavasīyatē tasyaivaikasya vidhānaṁ nētarasya taddēśasyāpi cakṣuṣēva sparśādēriti vākyabhēdō bhaviṣyati | sarvatra samānadēśamapi vidhitvaṁ phalataḥ pracalitamivaikatrōpasaṁhr̥taṁ darśitam tasmādavirōdhaḥ | yastvabhyuditēṣṭiprākāśādividhiṣvanēkārthavidhidōṣaḥ sa sarvapakṣēṣu tulyaḥ | yathā cāsmatpakṣē na bhaviṣti tathā
[p. 504]
tadadhikaraṇēṣvēva vakṣyāmaḥ |bhavēdētadviśiṁṣyāditi | yadi sākṣādguṇō na vidhīyatē tataḥ puruṣasya tatrāpravarttitatvāttatparityāgēnāpyanutiṣṭhataḥ kr̥tārthatā syāditi manyatē |tatra kiṁ bhaviṣyatītivākyalakṣaṇavidhyabhiprāyēṇa praśnaḥ |avyāpriyamāṇēiti—svābhiprāyavivaraṇam | sa ēva vā svayaṁ karmanirūpayati | tēnaivābhiprāyēṇa punaḥ praśnōttarēguṇavacanasannidhiriti | tathākathaṁ punariti |tulyaṁ ca sāṁpradāyikam, ityabhiprāyēṇa |asati tvarthē kimiti | tvayaivaṁ kriyatē yēna tadānarthakyamāpadyatē | matpakṣē tu satyarthē nānarthakyaṁ bhaviṣyati |ēvaṁ tarhīti | vākyēna viśiṣṭāyāṁ bhāvanāyāṁ pravartamānaḥ śrautō ’pi vidhirvākyād bhaviṣyatītyucyatē | parastu yatprasādēna sa vidhīyatē saiva tāvadvidhīyatāmitiśrutyarthē sati na vākyārthaityāha—satyamētaditi | vidhiśaktisaṁkrāntiṁ na cēdanyēna śiṣṭā iti ca darśayati |kathamiti sānuśayaḥ praśnaḥ svōktirvā | tasmāttatsaṁnidhērguṇasya bhāvanānupravēśādvidhēyatvamathavā guṇasannidhēḥ śaktisaṁcaraṇam, bhāvanāghātvarthaprāpisannidhērvā śrutyavirōdhād guṇavidhānam |
[p. 505]
juhōtēriti spaṣṭamapi dhātūccāraṇamanavabudhya sakalākhyātānuvādābhiprāyēṇāha—yadi juhōtītyanuvādaiti |dadhiśabdēnēti mā vōcataiti |vājapēyādhikaraṇavadgranthacchāyā yōjanīyā | pratyayō vidhirēva dhātvarthō ’nuvāda iti vivēkaḥ |yadi vidhāyakāviti—bhāvanāyāṁ prāptāyāṁ kathaṁ vidhānamityabhiprāyaḥ |vākyārthō yastaṁ vidhātu- miti | dadhnaḥ padārthatvānnaiva vākyārthatvaṁ saṁbhavatītyētadapi dadhiviśiṣṭabhāvanābhiprāyamēva |tasmātkarmāntaracōdanēiti—upāṁśuyājavadēva vyākhyēyam | juhōtyāghārayatilakṣitāsādhāraṇārthaviṣayatvācca saṁjñōpabandhasiddhiḥ | iha vidhīyamānatvēna ca karmāntarēbhyō vyavacchēdaḥ | prakaraṇācca dravyadēvataṁ lapsyata iti nārūpatvam | na cōtpattivākyē kathaṁbhāvōnāsti phalasaṁbandhaṁ tu yāvatpratīkṣiṣyatē | na cāvihitadravyadēvatasya phalavidhyanupapattiḥ | hōmamātratayā vihitasya paścādapi tadgrahaṇāvirōdhāt | iṣyatē caivamādau saṁnidhivaśēnāpyanuvādaḥ | prāptyapēkṣō hyasau yathā kathaṁcitpratyabhijñānaṁ prārthayatē | na ca paraprakaraṇē pāṭhādāghārasyāvāntaraprakaraṇalōpaḥ | tasyāpi hyākhyātapratyayavaśēna kiṁ kēna kathamityastyapēkṣā | tēna śakyaṁ prakaraṇēna dravyadēvatavidhānam | bahūni cādr̥ṣṭāni tvayā kalpyāni | na ca taṇḍulādihōmānāmūrdhvādyāghārāṇāṁ vā vihitā dēvatā ’sti | na ca dēvatāvaddravyam | sarvē caitē ’pūrvakarmavidhitvānnānyōnyaṁ guṇavidhayō bhavanti | tatō yathōktamēmēvāstu | yattu kriyāyāḥ karmatvanirdēśō na yujyata iti | atrōcyatē | bhavati hi kriyāṇāmapi saṁkalpādibhirāpyamānatvātkarmatvam | tēna juhōtyākṣiptasaṁkalpādyapēkṣayā ’gnihōtramiti dvitīyānirdēśādavirōdhaḥ | nanu ca ‘yadagnayē ca prajāpatayē ca sāyaṁ juhōti’ ‘yatsūryāya ca prajāpatayē ca prātaḥ’ ityanayōranēkaguṇatvāt ‘cōdanā vā guṇānāṁ yugapacchāstrāt’ ityētadāpadyatē | tathā nāmēti kēcit | ēvaṁ ca yathāpūrvamā
[p. 506]
hutī juhuyātsāyamagnihōtraṁ prātaragnihōtramityēvamādayō bhēdavyavahārāḥ siddhā bhavanti | na cātra jyōtiṣṭōmasyēva grahābhyāsēṣvavayavabuddhiḥ | ubhayatrāpi sākalyapratītēḥ | ēvaṁ ca darśapūrṇamāsavadubhayatra samastētikartavyatāvr̥ttirupapadyatē | anyathā tu paśutantraviprakarṣanyāyēna sakr̥tkr̥taivōpakuryāt | na caikakarmatvē kiṁcitprayōjanamasti | tasmāddvayōrāhutyōḥ samudāyānuvāda iti | atrābhidhīyatē |

samudāyānuvādasya na tāvaddr̥śyatē phalam |
prayōgavacanaikatvaṁ lapsyatē rājasūyavat ||

yathaiva hi samudāyānuvādatvamavayavaśiṣṭasamudāyaikatvadvārēṇa bhavatyēvamēva prayōgavākyagatam ‘agnihōtraṁ juhuyātsvargakāma’ iti bhaviṣyati | yathā ca ‘rājasūyēna svārājyakāma’ iti vinā ’pyanyēna samudāyānuvādēna siddhirēvamihāpīti |

nanvēvaṁ satyāparāgnikānāmapi hōmānāṁ pradhānatvaṁ syāt | samudāyānuvādē vā kēna tēṣāmapakarṣaḥ | na hi yathā paurṇamāsyamāvāsyāśabdayōḥ prayājādibhyaḥ kālasaṁyōgēnāvacchēdastathēha kēnacitkriyatē | nanvagnayē hōtramasminniti viśēṣaṇaṁ bhaviṣyati | na | tēṣāmapyagnidēvatyatvāt | api caivaṁ satyaniṣṭaṁ tava prasajyēta | prātarāhutēragnisaṁyōgābhāvādanagnihōtratvēnāṅgatvaṁ prāpnōti | tasmātsatyasati vā samudāyānuvādē na kaścidviśēṣaḥ | tathā yadyāparāgnikānāṁ hōmānāṁ bhēdō yadi vā sarvāgniṣvēkamēvābhyastakarma kriyatē sarvathā ’gnihōtraśabdēna saṁnidhyagnisaṁyōgahōmatvāviśēṣātphalasaṁyōgēna samapradhānatvam | tathā caikēṣāṁ sarvasāmānādhikaraṇyēnāgnihōtraśabdaprayōgōgārhapatyānvāhārya5canayōścatasraścatasra āhutīrāhavanīyē ca dvē vidhāyāha ‘ya ēvaṁ vidvānvirāṭsaṁpannamagnihōtraṁ juhōti’ iti | tasmādananyaprayōjanatvādagnihōtraṁ juhōtītyayamēva karmavidhiḥ | tataśca taṇḍulādivākyavadēva gārhapatyādisaṁyōgasya guṇārthatvānna karmabhēdahēturasti | tadēva hi prakr̥taṁ karma tatra tatra pratyabhijānīmaḥ | kasmātpunarēkakarmaviṣayatvāddadhyādivadēvāgnayō na vikalpyantē | kēcidāhuḥ | adr̥ṣṭārthatvāditi | nirādhārasyāpi hi prakṣēpasyāpratiṣṭhē ’pi dravyē saṁbhavādadr̥ṣṭārthō ’gnisaṁyōgaḥ | tacca sarvamadr̥ṣṭaṁ saṁbhāvanīyamityāvartatē hōmaḥ | ēvaṁ tu sati padādibhirapyāhavanīyō na bādhyēta | atha tatra sakr̥ddhōmaśravaṇādāvr̥ttibhayādbādhaḥ, ihāpi tattulyamiti vikalpaprasaṁgaḥ | tasmādvira ṭsaṁpannamityētasmādēva vacanāt‘saṁkhyāvihitēṣu tu samuccayaḥ’ ityanēna nyāyēna samuccayaḥ | anyathā hi |


[p. 507]
agnibhyō ’pūrvasiddhiḥ syādādhāratvōpalakṣitā |
na caikēnāvaruddhatvādādhārāntarasaṁbhavaḥ ||

satyapyagnisaṁyōgasyādr̥ṣṭārthatvē saptamīśravaṇādādhāratvapratipattidvāraṁ tadityavagamāttasya ca pratyakṣapratītērēkēnāvaruddhē karmaṇi nānyatsaṁbhavatīti vijñāyatē | tēnaikāntēna vikalpaḥ prāpnōtyēva | kasmātpunaḥ ‘tisra āhutīrjuhōti’ ityādivatsaṁkhyayā karmabhēdō na bhavati | ‘tisra āhutīrityādiṣu | iyaṁ punaravadhāritē kaṁrmaṇyupajāyamānā ‘ēkādaśa prayājān’ itivadabhyāsēnaiva pūryētēti na svarūpabhēdāya prabhavati | tēnaikamēva sarvāgniṣvabhyastaṁ karmēti niścīyatē | yattu sāyaṁprātarvākyayōranēkārthatvātkarmavidhitvamiti | tatra brūmaḥ | ‘sāyaṁ juhōti’ ‘prātarjuhōti’ iti vākyāntaraprāptaḥ kālō dēvatāvyavasthāparē vākyē saṁkīrtyatē | nanvēvamapi kālaviśiṣṭakarmānuvādādvākyabhēdaḥ syāt | na | prakaraṇalabdhē karmaṇi kālamātrē dēvatāvidhānāt | sa tu kālō na svarūpēṇa dēvatayā saṁbadhyata iti prakaraṇalabhyakarmānuraktaḥ saṁbadhyatē | atha vā vidhīyamānasaṁpradānabhūtadēvatākāṅkṣitaprakr̥tahōmaparyupasthāpanēna kālasyōpayōgaḥ | na ca lakṣaṇayā labhyamānō hōmō vākyaṁ bhinatti | na ca sāyaṁkālēnānyatra sthiṁtō lakṣitaḥ | tēna sāyaṁhōmasyāgniprajāpatī bhaviṣyataḥ | ēvaṁ prātarhōmasya sūryaprajāpatī iti siddham | nanvēvamapi bhinnapadōpāttē dvē dvē dēvatē vidadhatī vākyē bhidyēyātām | na | ēkakārakatvāditi kēcit | kārakānyatvē hi vidhērvyāpārabhēdō bhavati | ēkakārakanibandhanaṁ tvarthasahasramapyēkaprayatnasādhyamityuktam | atrābhidhīyatē |

anēkapadasaṁbaddhaṁ yadyēkamapi kārakam |
tathāpi tadanāvr̥ttaiḥ pratyayairna vidhīyatē ||

vibhaktyā hi kārakaṁ pratyāyyatē | sā ca yatraikā ’gnīṣōmādau tatra sakr̥dēva pratyayasya vyāpārō bhavati | yatra punarbhinnavibhaktisaṁbaddhānēkapadōpāttamēkamapi kārakaṁ bhavati yathā ’traivāgnayē ca prajāpatayē cēti, tatra yugapatpratyavēkṣaṇābhāvādavaśyaṁ bhēdēnāgniprajāpatī pratyayēnālōcayitavyau | kārakavibhaktirhi nāmapadārthālōcanāya pratyayaṁ prayuṅktē sā
[p. 508]
ca nānōccāritānāṁ naiva prayuṅkta ityāvr̥ttiprasaṅgaḥ | tasmānnaiṣa parihāra ityēvamabhidhīyatē | vākyadvayē ’pyasminprajāpatirēvaikō vidhīyatē | agnisūryayōḥ punarmantravarṇādēva prāptiḥ,vākyānta rēṇaivaṁdēvatyau mantrau vihitau | tābhyāmēva ca tē dēvatē prāptē satyau prajāpatividhāvaucityēna stutyarthamupādīyētē | yadapi ca‘tatprakhyaṁ cānyaśāstram’ ityatraitē vākyē nidarśitē tadapi mantravarṇaprāptidyōtanārthatvēna draṣṭavyam | ēvaṁ mantravidhyōrna paunaruktyaṁ bhaviṣyati | anyathā tadarthaśāstradōṣaparihāraprayōjanaguṇavidhiparisaṁkhyārthavādādīnāmanyatamē ’tiklēśaḥ syāt | tasmāttatra vākyabhēda iti siddham | yattu sāyaṁprātarhōmayōravayavabuddhirnāstīti | dākṣāyaṇayajñādivatsakalakarmāvr̥ttiprajñānāttadityavagantavyam | nanvēvaṁ sati sakalakarmaparicchēdātmakatvēna sāyaṁprātaḥkālayōstulyārthatvādvikalpē sati sāyaṁ prātarvā ’gnihōtraṁ hōtavyaṁ nōbhayatrēti prāpnōti | naitadasti | yāvajjīvacōdanayā tāvajjīvatā sāyaṁ hutē punarjīvata ēva prātaḥkālē sati samastanimittōpajananānnaimittikahōmakaraṇaṁ bhaviṣyati | satyamēvamapi sidhyati | ayaṁ tu viśēṣō yadā sāyaṁ prātarabhyastō ’yamēka ēva prayōgō bhavati | tadā sāyaṁ hōmē kr̥tē yadā nāma yajamānasya kadācidāpadbhavati tadā yathā kathaṁcitprātarhōmaḥ kartavyaḥ prakrāntāsamāptinimittadōṣaparihārārtham | atha tu vasantē jyōtiṣṭōmavatsāyaṁkālē samāptaṁ karma tatō nāvaśyaṁ prātarhōmaḥ kartavyaḥ | kiṁ ca |

kāmyaḥ sarvāṅgasaṁyuktaḥ prayōgaśca phalārthinā |
sāyaṁprātarvikalpēna prayōktavyastadā bhavēt ||

abhyastaikakarmapakṣē tu kāladvayē ’pi prayatnēnāvaiguṇyaṁ saṁpādanīyam | kathaṁ punarna vikalpa iti | vacanakr̥tātsamuccayāditi brūmaḥ | ‘pravargyō vā ēṣa’ iti hi prakr̥tya bravīti ‘sa vai sāyaṁ ca prātaśca juhōti’ iti | bhēdapakṣē ’pi caśabdātsamuccayaḥ | na ca samuccayē sati sāhityāpattirbhavati | anupādēyatvātkālasyētyavirōdhaḥ | prāptayōśca vacanāntarēṇa kālayōḥ samuccayārthamēvēdaṁ vākyamiti na vākyabhēdadōṣaḥ | tasmādabhyastamēkaṁ karma | yattvaṅgānāṁ bhēdēna prayōgō na prāpnōtīti | naiṣa dōṣaḥ | kālaṁ prati hi karmōpādīyamānaṁ vivakṣitāṅgasaṁyōgaṁ bhavati | tēna sāyaṁtanasya pradhānasya tatkālāṅgānyēvōpakurvanti
[p. 509]
nānyakālāni | vaiguṇyāt | ēvaṁ prātastanasyāpītyāvartatē | yattuṁ prayōjanaṁ nāstīti | tatrōcyatē | kuṇḍapāyināmayanē ‘māsamagnihōtraṁ juhōti’ ityēkakarmavidhānādēkētikartavyatāpēkṣaṇē sati sāyaṁhōmasya prātarhōmasya vā dharmā āgacchantītyēkadharmayuktaṁ sakr̥dēva prayujyēta | abhēdē tu yathāprakr̥tīti || 16 ||


iti ādhārāgnihōtrādhikaraṇam || 5 ||
paśōrduṣpratipādanataratvātpūrvābhidhānam | dvau cātra śabdau samudāyānuvādatvēnāśaṅkyētē paśuśabdastadagnīṣōmasaṁbandhānumitaśca yajiḥ | īdr̥śaṁ hyētadvākyaṁ śrutānumitaikadēśaniṣpannaṁ yadagnīṣōmīyēṇa paśunā yajētēti | tatra kiṁ hr̥dayādīnāṁ paśuśabdō ’nuvādō ’vadyatyanumitānāṁ yāgānāṁ ca yajiḥ, utāpūrvaḥ paśuryāgaśca vidhīyatē tatrētarē guṇavidhaya iti saṁdihyatē | tathaindravāyavādivākyairdravyadēvatāsaṁbandhānumitā yāgāstadgataśca sōmarasaḥ kiṁ yajatisōmaśabdābhyāmanūdyatē kiṁ vā dravyayuktaṁ karma vidhīyata iti |


[p. 510]
kimavadyatigr̥hṇātibhyāṁ cōditānāmiti | anayōryāgaparyāyatvābhāvāttatsaṁbandhānumitānāṁ tadgatākhyātapratyayavihitānāṁ vētyētatpradarśanārthaṁ tadbhāṣyam | ālabhatirapi ca tadanumitayajyupalakṣaṇārthaḥ | atha vā ’vadyatau naiva yāgānuvāda ityupanyasyatē, kathaṁ tarhi, tadākṣiptasya saṁsparśanasyālabhatiranuvādastaddvārēṇaiva ca pratyavadānaṁ dēvatāsaṁyōgāttāvatāṁ ca yāgānāmanumānamuta paśusaṁyukta ēkō yāgō ’numīyata iti | tathā sōmē ’pyayamēva yāgō yaddēvatōddēśēna dravyagrahaṇamiti | tathā sati yathāśrutēnaiva bhāṣyēṇa saṁdēhōpanyāsaḥ | tatra paurṇamāsīvadēva samudāyānuvādatvam | tathā hi |

yathāgnēyādivākyānāṁ na prāgyāgānumānataḥ |
svārthaparyavasāyitvaṁ tathā sōmē ’pi gamyatām ||

na hyaindravāyavamityādidravyadēvatāsaṁyōgō ’nanumitē yāgē nirākāṅkṣī na bhavati | na cāparipūrṇaṁ vākyaṁ vākyāntaramākāṅkṣati yēnānumānavēlāyāṁ ‘sōmēna yajēta’ ityayamanupraviśēt | ētadvihitasya vā dēvatāvirahādarūpasya satastairdēvatā vidhīyatē | yadā tu taiḥ kalpitō yajistadā naiva yāgasya yāgāntaraṁ rūpaṁ bhavatīti balātprakr̥tānuvādatvamāpadyatē | yaścātra pakṣē viśiṣṭavidhyāśrayaṇadōṣaḥ sa bhavatpakṣē ’pyaviśiṣṭaḥ sōmadravyakayāgavidhānāt | api ca tavēha caindravāyavādivākyēṣu ca | matpakṣē tu tēṣvēva kēvalēṣviti viśēṣaḥ | kiṁ ca |

yādr̥śaṁ dravyasaṁbaddhaṁ bhavānkarma vidhitsati |
tādr̥śasyāvidhēyatvamanantaramudāhr̥tam ||

ēkatraivēdr̥śē guṇē śrūyamāṇē vidhiśaktiḥ saṁkrāmatītyagnihōtrē ’bhihitam | atō na karmānuvādabuddhirapaitītyanuvādatvaṁ yajēḥ | tatra sōmaśabdēna dravyamēva gr̥hṇātinā sāmānyākṣiptaṁ niyamyatē |

athavā ‘sōmaṁ krīṇāti’ ‘sōmamabhiṣuṇōti’ ‘sōmaṁ pāvayati’ ityādibhiḥ prākaraṇikairguṇavākyaiḥ sōmarasē kalpitē gr̥hṇāticōdanāḥ pravr̥ttā iti |


[p. 511]
sōmō na vidhīyatē | tataśca svābhāvikakaraṇatvayuktayāgasāmānādhikaraṇyāt‘tatprakhyaṁ cānyaśāstram’ iti nāmadhēyībhavati | nanu jyōtiṣṭōma ityaparaṁ nāmadhēyamastyēva | yadīdamapyavagamyatē kiṁ nō bādhyatē | tathā ca yājñikānāṁvyavahārēṣu nāmadvayamupalabhāmahē | samastavākyānuvādasya tu tadēva prayōjanaṁ yatprayōgavākyagataikatvōpajananaṁ nābha | tasmādanuvadi iti | bhavēdatra dravyadēvatāsaṁyōgādēvam | paśau tu ‘vatsamālabhēta’ ityētatsadr̥śēna dēvatārahitahr̥dayādidravyamātrasaṁyōginā ’vadyatinā kathaṁ yāgavidhānaṁ, kathaṁ vā hr̥dayādyanuvādaḥ paśugrahaṇēnēti vaktavyam | ucyatē |

yathaiva paśusāmānyē mantrācchāgaḥ pratīyatē |
tathaiva hr̥dayādīnāṁ mamāsau prakr̥tirmataḥ ||

hr̥dayādibhiḥ prakr̥tidravyē ’pēkṣitē mantravarṇācchāgē labdhē tadantargataṁ paśutvaṁ tāvadanūdyatē tatra tu dēvatāyāṁ vihitāyāṁ yāgō vidhīyatāṁ nāma | athavā‘sāṁnāyyaṁ vā tatprabhavatvāt’ ityanēnaiva nyāyēnāyamavadyatiḥ sārūpyātsāṁnāyyāvadyatiprakr̥tiḥ | sa ca darśapūrṇamāsa yāgadravyasaṁskārārthaḥ prasiddhaḥ | tatra yadi hr̥dayādīni yāgadravyāṇi tatastatsaṁyōgabhāñji bhavanti nānyathā | tēna yathaiva pūtīkānāmabhiṣavasaṁbandhē śrūyamāṇē tadarhatvānyathā ’nupapattyā yāgasaṁgatiraśrūyamāṇā ’pi gamyatē, tathā ’trētyutprēkṣyamāṇē yāgamanumāya tadanupapattēryāgō ’pyastīti gamyatē, tathā ’numitānāṁ ca pratidravyamavasthitānāṁ samudāyō ’nūdyatē | sādhāraṇaścāyaṁ tavāpyānumānikayāgābhyupagama iti naitēnāsmatpakṣadaurbalyam | sōmayāgaikatvē tulyārthānāmindravāyvādīnāṁ vikalpē sati kramasamuccayadarśanaṁ nōpapadyatē | paśya |
[p. 512]
yathaikabandhanārthatvātpalāśakhadirādayaḥ |
tatsaṁbandhē vikalpantē yāgē ’smindēvatāstathā ||

mama tu bhinnayāgaviṣayatvāddēvatānāṁ yāgānāṁ cādr̥ṣṭārthānāṁ yugapadēkaśabdēna phalē vidhānādupapatsyatē | paśāvapi ‘hr̥dathasyāgrē ’vadyatyatha jihvāyā’ iti kramadarśanam ‘ēkādaśa vai paśōkhadānāni’ iti ca samuccayadarśanaṁ sadapi nōpāttam | ēkayāgatvē ’pi samastapaśu sādhanatvēna tadupapattēḥ | na hi hr̥dayādiṣvasamuccīyamānēṣūtpattivākyaśrutēna samastēna paśunēṣṭaṁ syāt | yanmātraṁ tatra vacānāntaravaśēnāpanēṣyatē tanmātravyatiriktēna sarvēṇa yaṣṭavyamiti nyāyaḥ | sōmē tu naivaṁ samastacōdanōtpattāvastītyudāhir̥yatē | tasmātsamudāyānuvādāviti prāptē ’bhidhīyatē ||

prakr̥tapratyabhijñānaṁ vākyē yatrōpalakṣyatē |
tatra syādanuvādatvaṁ na cātraivaṁ pratīyatē ||

yadi paurṇamāsīvadaśēṣarūpapratyabhijñānaṁ bhavēttatō ’nuvādaḥ kalpyēta | yadi vā yajimātrasyānuvādatvamiṣyatē tataḥ parityaktaviśēṣaṇō ’nuvāda ityavadhāryēta | atra punaḥ prakr̥tā hr̥dayādidravyakā rasadravyakāśca yāgāḥ | imau ca paśusōmadravyakau, na caivaṁ sati pratyabhijñānamastītyanuvādatvāsaṁbhavaḥ | tatraitatsyāt, vikārēṣu prakr̥tivadupacārāt, hr̥dayādiṣvēva rasē ca paśusōmaśabdau vartsyētē iti tanna | vinā kāraṇēna lakṣaṇānāśrayaṇāt | vispaṣṭē hi paraśabdasāmānādhikaraṇyē satyananyathāsaṁbhavē ca jaghanyavr̥ttiḥ śabdō bhavati |
[p. 513]
na caitadubhayamapyasti | śakyaṁ hi mukhyapaśusōmadravyaṁ yāgāntaraṁ vidhātum | na ca prakr̥tēṣvaniviśamānāvētau śabdau nōpapadyētē | tēna yadyapi tāvadavadyatigr̥hṇātibhyāṁ cōditā yāgāstathāpi karmāntaratvaprasaṅgaḥ | kasmāttēṣvēva yāgēṣu svadravyaprakr̥tyapēkṣēṣu paśusōmau na vidhīyētē | tatrāha—śrutyā hi rasa aindravāyavaiti |

paśustāvaddēvatāvidhiparatvādanutpattivākyē sati aśakya ēva vidhātumiti naivōpanyasyatē | sōmalatā ’pi vākyavidhēyā śrautarasavirōdhē sati na saṁbadhyatē | kathaṁ punaranupāttadravyaviśēṣēṣvaindravāyavādividhiṣu rasasya śrautatvam | adhikāralabhyō hyasau | tataśca vākyaprāptā lataiva balīyasī syāt | ucyatē |

śrutyaiva dravyasaṁbandhō dēvatātaddhitaiḥ kr̥taḥ |
adhikārēṇa tasyaiva kēvalēṣṭā viśēṣyatā |

guṇaścāpūrvasaṁyōgē, ityatrādhikaraṇē vistarēṇābhidhāsyatē, yathā taddhitaśrutyā vākyaprakaraṇādilabhyasya viśēṣasyaivāsya śabdavācyasya dēvatāsaṁbandhē kr̥tē kō ’sau dravyaviśēṣa ityapēkṣāyāṁ vākyaprakaraṇādibhistadavāptiḥ kēvalā na tu tairēva dēvatāsaṁbandha iti | kiṁ ca |

utpattivākyaśiṣṭaśca rasō vākyāntarāllatā |
prakr̥tāpēkṣiṇastēna durbalaiṣā ’vagamyatē ||

tataśca guṇādapi tē bhēdaḥ prāpnōti |śakyaparihāraṁ tvidam | kutaḥ |

yathaivāṣṭākapālādau śrautē ’pi sati vākyataḥ |
vrīhyādayō vidhīyantē tathā sōmō vidhāsyatē ||

vidhīyamānaṁ hi durbalaṁ viruddhaṁ bādhyatē nānuguṇam | anuguṇaśca sōmō rasasya prakr̥tyapēkṣiṇastādarthyēna saṁbandhāt | tadyathāgnēyō ’ṣṭākapāla iti śrutivihitē ’pyaṣṭākapālē
[p. 514]
sati vrīhiyavau vidhīyamānau na virudhyētē | purōḍāśāpēkṣitaprakr̥tirūpatvāt | na hi vrīhīn gr̥hṇannaṣṭākapālaṁ na karōti | tēna cātra na karmāntaratā | tathā ’tra na sōmē gr̥hyamāṇē rasaḥ parityakta ityavirōdhātpūrvatraiva saṁbhavanna guṇō bhēdakaḥ syāt | api ca siddhāntē ’pyētattulyamanabhiṣutalatādānānabhyupagamāt | tatra yathā tava rasaprakr̥tirlatā bhavati tathā pūrvapakṣē ’pi bhaviṣyati | api ca viruddhataraṁ tavāpadyatē | katham |

utpattivacanātsiddhā latā cēdyāgasādhanam |
na sā vākyāntaraiḥ paścādrasībhavitumarhati ||

rasasya prakr̥tyā vinā niṣpattyabhāvādākāṅkṣitaḥ prakr̥tisaṁbandhō vākyāntarēṇāpi kriyamāṇō na virudhyēta | prakr̥tēstvavikr̥tāyā ēva sāmarthyādanapēkṣitā vikārāpattirutpattivākyavirōdhinī na yuktā vākyāntaraiḥ kartum | tasmādvrīhiyavavākyamudrāmudritatvādanuddhāṭyaiva guṇavidhitvaṁ samudāyānuvādamātraṁ nirākāryaṁ paśau tanmātrēṇāpi siddhēḥ | sōmē tu vrīhivākyatulyatvāśaṅkāmadhikāṁ nirākartumuttaraṁ sūtraṁ prastōtavyam |

atha vā bhaṅktvaiva pūrvōpapattimuttarayaiva nirṇayaḥ |pūrvasūtrēṇa vā pūrvapakṣaṁ parigr̥hyōttaraṁ tu sūtraṁ tuśabdasthānacaśabdamuttarapakṣē yōjayitavyam | kathaṁ punardravyasaṁyōgādityanēna pūrvapakṣō ’bhidhīyatē | taducyatē | ‘hr̥dayasyāgrē ’badyati’ ‘aindravāyavaṁ gr̥hṇāti’ ityētāḥ kiṁ dadhyādivadguṇārthāḥ śrutayaḥ | tataścōttarayōrutpatticōdanārthatvam | utaitā ēva karmacōdanā iti || kiṁ prāptaṁ naitāḥ pūrvavadnuṇārthāḥ punaḥ śrutayaḥ kiṁ tūtpatticōdanāḥ | kathaṁ, dravyasaṁyōgāt—hr̥dayādidravyasaṁyōgāttairēva vākyaiścōdanā paśusōmayōḥ | kiṁ kāraṇaṁ, itarathā hi prakaraṇēna hr̥dayādisaṁyōgō yāgāṅgatvaṁ pratipadyēta, na cāsau tasya guṇārthēna saṁbhavati,
[p. 515]
utpattivākyaśiṣṭapaśulatāvirōdhāt | atha vā pūrvōktēna nyāyēnānyata ēva paśusōmayōḥ siddhatvādasminprakaraṇē punaranarthakō dravyasaṁyōgastvatpakṣē bhavēt | mama tu sōmaśabdō nāmadhēyamagnīṣōmīyavākyaṁ ca dēvatāvidhānārthamiti na kiṁcidanarthakam | tasmādavadyatigr̥hṇātisaṁyuktaiva yāgōtpatticōdanā syāt || 17 ||

naivaitau samudāyānuvādau‘cōdanā vā ’prakr̥tatvāt’ ityētasmādēva hētōḥ | kathaṁ prakr̥tā na saṁbhavanti | yatō ’vadyatigr̥hṇātayō na yāgānāṁ cōdakāḥ, kiṁ tarhi, saṁskāramātravidhayaḥ |

tanmātraparyavasānāt | tanmātraparyavasāyini vākyē niṣpramāṇakatvānnāśrutayāgakalpanaṁ śakyam | ēvaṁ hi sa kalpyamānaḥ kalpyēta dēvatōddēśēna gr̥hītaṁ dravyaṁ na yāvadyāgēna saṁbadhyatē na tāvattaddēvatyaṁ kr̥tyaṁ kr̥taṁ bhavatīti | tatra yadaivānyathānupapattyā yāgaṁ kalpayitumārabhatē tadaiva saṁnihitaḥ pratyakṣō yajiraviśēṣātsarvāndravyadēvatāsaṁyōgānupapādayitumupatiṣṭhanyāgāntarakalpanāpramāṇaṁ niruṇaddhi | tasmiṁścāpramitē kasya samudāyānuvādō bhaviṣyati | yaduktamāgnēyādivannāparikalpitē yajau vākyāntarāpēkṣēti | tatra brūmaḥ |

puṁvyāpāraniyōgēna vākyaṁ sarvatra pūryatē |
tadalābhē tvapūrṇatvaṁ tallābhē vākyasaṁgatiḥ ||

āgnēyō ’ṣṭākapālō bhavatīti na yāgādanyaḥ puṁvyāpāraḥ pratīyata iti prāktadanumānādaparipūrṇaṁ vākyam | iha tvaindravāyavaṁ gr̥hṇātīti grahaṇabhāvanāyāṁ puruṣō niyujyatē | tatra
[p. 516]
prāgapi yajyanumānādasti vidhērviṣaya iti samāpyatē vākyam | idaṁ tvanyat, yattataḥ paramapi kiṁcidapēkṣyatē | sarvamēva hi vākyaṁ svārthē paryavasitē arthāntarāpēkṣāṁ na jahāti, na ca tāvatā tadasamāptaṁ bhavati | yā tvasāvapēkṣā sā vākyāntarēṇa pūrayiṣyata ityavagamānna vākyāntarasaṁbandhaṁ na sahatē | tēna yajyanumānavēlāyāṁ prativākyaṁ ‘sōmēna yajēta’ ityasyōpasthānaṁ na virudhyatē | ‘āgnēyō ’ṣṭākapālaḥ’ iti tu bhavatērapuruṣavyāpārātmakatvātprāgyajērna kiṁcidvihitaṁ na kiṁcitpratiṣiddhamityasamāptē vākyē vākyāntarē cānapēkṣitē yajiranumīyamānō na vākyāntaragataḥ saṁbadhyata iti vaiṣamyam | atha yaduktamutpattiśiṣṭayōḥ paśusōmayōrna vākyāntaragatā vikārāpattiryuktēti | tatra brūmaḥ |

dravyēṇātyantabhinnēna saha cintyaṁ balābalam |
hr̥dayādirasadvāramaṅgatvaṁ paśusōmayōḥ ||

yadyatrautpattikau paśusōmau parityajyātyantavyatiriktaṁ kiṁcid dravyaṁ vidhīyatē tatō virōdhaḥ syādiha tu paśunaiva hr̥dayādidvārēṇa yāgaḥ sādhyatē | sōmēna ca rasadvārēṇa | na cētikartavyatāsaṁbandhē kaścidvirōdhaḥ | paśusōmau hi yāgasādhanatvēna cōdyamānāvitikartavyatāmākāṅkṣataḥ | tatra ca rasahr̥dayādiniṣpattidvārēṇētyēvaṁ kathaṁbhāvaḥ pūryatē, tēnānugrāhakatvānna tatkalpanē virōdhāpattiḥ | yattu prākaraṇikaiḥ krayādivākyairēva prāptatvādiha dravyasaṁyōgō ’narthaka iti | tatrāpi acōdakāśca saṁskārā ityēvōttaram | na hi tē vidhayaḥ sōmasya paśōrvā cōdakāḥ, kiṁ tarhi tayōrēva saṁskārakāḥ |

tēna cōditasya dravyasya yathākathaṁcidupādānēna yāgasādhanatvē prasaktē krayōpāttēnaivābhiṣavādisaṁskr̥tēna ca sādhayitavyamiti vidhīyatē | na ca mantravarṇasyātyantāvihitacchāgaprāpaṇasāmarthyaṁ, paśucōdanāvihitasya tu saṁdēhāpanayanamātramupayujyatē | na cāvadyatirēkāntēna yāgamanumāpayati | vinā ’pi tēnaṁ khaṇḍanamātratayā lōkē vēdē cōpapattēḥ | dravyadēvatāsaṁyōgastu na kathaṁcidyāgādvinā sidhyatītyanumānavaiṣamyam | na ca sāṁnāyyāvadyatiḥ prakr̥tau cōditō ’rthagr̥hītatvādyatastaddharmaprāptirapisyāt | na cāsya yāgadravyārthatvamitikartavyatā, yēna tadatidiśyēta | na cēdr̥śē ’rthē sāmānyatō dr̥ṣṭaṁ prakramatē | pūtikābhiṣavaphalacamasabhakṣayōstu vākyaprakaraṇābhyāṁ tādātmyavijñānamityasamānatā | sōmavākyē ’pi viśiṣṭavidhau pratyakṣōpāttē satyānumānikāsaṁbhavādēvātulyatvam | na caindravāyavādivākyē ’pyaṣṭākapālādivākyēṣviva guṇavākyatvē ’pi vākyabhēdaḥ | kutaḥ |


[p. 517]
vidhēyānēkabhāvē ’pi dēvatāgrahaṇātmanā |
kriyāntaraprasādēna viśiṣṭavidhisaṁbhavaḥ ||

śakyatē hīndravāyvādiviśiṣṭagrahaṇabhāvanāvidhirāśrayitum | arthaprāprē vā grahaṇē samāsōpāttaikadēvatāvidhānamātramaviruddham | prakaraṇalabhyaśca pradhānasaṁbandha iti guṇavākyatvē ’pyadōṣaḥ | tasmādēṣāṁ saṁskāratvādanyatō yāgamapēkṣamāṇānāmaviruddhō ’nyēna yāgavidhiḥ | ēvaṁ ca sati jyōtiṣṭōmēnētyēkavacanaṁ mukhyamēva bhavati | na ca sōmaśabdaḥ klēśēnānarthakaṁ dvitīyanāmatvaṁ pratipatsyatē | na cāghārāgnihōtrapūrvapakṣasadr̥śaḥ samastavākyānuvādō ’narthaka āśritō bhaviṣyati | tēna cōdanā paśusōmayōriti siddham || 18 ||

kramasamuccayayōḥ paśāvaparicōditatvādvr̥ttā kathā‘paśōrēkahaviṣṭvam’ ityatrōdbhaviṣyati kiṁ samastādavadātavyamuta pratyaṅgamutaikasmādathavā hr̥dayādibhyaḥ parigaṇitēbhya iti | sōmē tu paricōdanāparihārō ’bhidhīyatē |

vākyēna yadi yāgasya śrūyēran dēvatāḥ pr̥thak |
vyakalpiṣyanta sarvāstu yugapadyāgasaṁgatāḥ ||

yatra vākyēna saṁbandhō nirapēkṣēṇa cōdyatē |
tatra tulyārthavartitvānnōpapannaḥ samuccayaḥ ||

yadyaindravāyavēna yajēta, indravāyubhyāṁ vā yāgaṁ nirvartayēditi śrūyēta tatō ’nyōnyanirapēkṣairvākyaistulyārthatvēna jñāyamānā vikalpabhājō bhavēyuḥ; imāḥ punargrahaṇasaṁbaddhāḥ śrutāḥ,
[p. 518]
prakaraṇēna yāgasaṁbandhaṁ pratipadyantē | na ca prakaraṇavyāpāraḥ paryāyō yēnānyōnyanirapēkṣāḥ saṁbadhyēran | sarvagrahaṇēṣu hi yugapaditikartavyatātvēna gr̥hītēṣu tadgatā dēvatāstanmātrēṇāparyavasyantyaḥ prakaraṇinā yāgēnākāṅkṣitā yugapadēva saṁbadhyantē | tatra nāma vikalpō yujyatē yatrētarētaranirapēkṣāḥ samānārthē niyujyantē | kiṁ kāraṇam |

pratyēkaṁ hi samarthatvaṁ vākyādēvāvadhāritam |
sāpēkṣatvē vipadyētētyēvaṁ sarvaṁ vikalpatē ||

na tviha prattyēkaṁ jyōtiṣṭōmanirvartanasāmarthyamindravāyvādīnāmavagamyatē, tādr̥gviniyōjakābhāvāt | satyapi ca pratyēkaṁ yāganirvartanasāmarthyē tadviśēṣajyōtiṣṭōmanirvr̥ttiryathāvacanaṁ vijñāyata iti naiva pratyēkaṁ tulyārthatvam | pratyēkaṁ tulyārthāśca vrīhiyavādayō vikalpantē | vākyasaṁyōginō hi tē parasparanirapēkṣāḥ svēna svēna vākyēna viniyujyantē | nanu ‘aindravāyavaṁ gr̥hṇāti’ iti vākyamēva viniyōjakamupalabhyatē | ataśca ‘maitrāvaruṇam’ ityētasya pūrvanirapēkṣamēva dēvatāvidhisāmarthyaṁ vijñāyatē | satyam | grahaṇaṁ pratyanyōnyanirapēkṣā vidhīyantē na tu tatraikārthatvamadr̥ṣṭārthatvāt | kathamadr̥ṣṭārthatvamiti cēt | ucyatē |

pūrvaṁ pradhānasaṁbaddhaṁ saṁskārē śrūyatē yadi |
taddr̥ṣṭārthaṁ vinā tēna yadi vā ’sau na sidhyati ||

yadi hi prathamaṁ yāgēna saṁbaddhāḥ satyō dēvatā nirvāpāvāhanādiṣviva grahaṇēṣu punaḥ śrūyēran yadi vā tābhirvinā grahaṇamēva na nirvartētē tatastatra śravaṇaṁ dr̥ṣṭārthamanāgatasmr̥tirūpēṇa kalpēta | na tvindravāyvādayaḥ prathamaṁ jyōtiṣṭōmē śrutāḥ | nāpi tadabhāvēna grahaṇaṁ sidhyati | tatraivaṁ ca satyapi yaddēvatāyuktaṁ grahaṇaṁ kartavyamiti śrūyatē tatrādr̥ṣṭādr̥tē na
[p. 519]
kiṁcitprayōjanamasti | nanu ca yāgasyaitā dēvatā bhaviṣyantīti jñātvā vinā ’pi prathamaviniyōgēna tadviṣayasmr̥tyarthatvaṁ vijñāyatē | naitadasti | kutaḥ |

sarvēṇa vidhivēlāyāṁ prayōjanamapēkṣyatē |
tadvēlāyāmataḥ kalpyō dr̥ṣṭādr̥ṣṭārthanirṇayaḥ ||

‘aindravāyavaṁ gr̥hṇāti’ ityētadvākyapravr̥ttikālē kiṁ prayōjanamityapēkṣā bhavati | tatra yadyapi prakaraṇavaśāditikartavyatātmakasya grahaṇasya yāgasaṁbandhaḥ kathamapi bhavatītyavadhāryatē tathāpi dēvatānāmanyasaṁyuktatvādakriyārūpatvācca na prakaraṇēna yāgārthatvaṁ vijñāyata ityavaśyaṁ yāgasaṁbandhanirapēkṣaṁ tāvadgrahaṇaṁ prati prayōjanaṁ kalpyamityadr̥ṣṭakalpanamāpadyatē | tasmiṁstu śāstravēlāyāmavadhāritē yadyanuṣṭhānakālē dr̥ṣṭamapyanuniṣpādi bhavati kēna tannivāryatē | na tu tēna śāstrapravr̥ttiḥ pratibadhyatē | tēna prativākyaṁ dēvatāsaṁyōgānāmadr̥ṣṭārthatvātsamuccayaḥ | tatra ‘na ca yatsamitsaṁbandhēna kriyatē tat tanūnapātsaṁbandhēna’ ityanēna nyāyēnabhēdēna śrutā dēvatā grahaṇasaṁbaddhā nōpapadyatē yadi grahaṇaṁ nāvartatē iti pratidēvataṁ sōmō grahītavyaḥ | ēṣa tāvatsūtrārthaḥ | tadbhēdāt—dēvatāsaṁyōgabhēdād, grahaṇakarmaṇō ’bhyāsō dēvatāsaṁyuktagrahaṇasaṁskāryadravyapr̥thaktvādanarthakaṁ hi—saṁyōgāntaraśravaṇamananuṣṭhīyamānamanarthakaṁ syāt | tēna grahaṇasya bhēdaḥ saṁskāryaṁ dravyaṁ prati guṇabhāvāt | ētaddēvatāvanti grahaṇāni yāgaprakramātmakatvānna yāgādr̥tē dēvatārthaṁ dravyaṁ saṁskartuṁ śaknuvantītyēvamapēkṣitē bhaviṣyati kaścidyāgō ya ētāni dravyāṇi dēvatāsaṁbandhamāpādayiṣyatīti | yāgō ’pi cāvihitadēvatākaḥ śrutiliṅgavākyairdēvatāmalabhamānaḥ prakaraṇasya cēdr̥śē vastunyakriyātmakē vyāpārābhāvādgrahaṇēṣu tāvadviniyōjakaṁ bhavati | tāni cāparyāyavidhānādbhinnādr̥ṣṭasaṁbandhitvācca yugapadgr̥hyantē tadvaśēna dēvatānāmapi samuccayasiddhiḥ | nanu prakaraṇagr̥hītānāmapyēkārthānāṁ purōḍāśavibhāgamantraprabhr̥tīnāmiṣyata ēva vikalpaḥ, satyamiṣṭō na tu tatra prakaraṇaṁ kēvalaṁ vyāpriyatē | liṅgānumitayā śrutyā pratyēkaṁ vibhāgāṅgatvē vijñātē darśapūrṇamāsavibhāgārthatvamātraṁ prakaraṇādbhavati vibhāgāntarē ’pyānarthakyāt | tatra yadyapi darśapūrṇamāsau samuccayēna gr̥hṇītastathāpi na vibhāgadvāranirapēkṣayōḥ sāmarthyamasti | yacca dvāraṁ tadvikalpēnāvaruddhaṁ na samuccayagamyam, iha punarviparītamētat | yānyēba hi dvārāṇi grahaṇāni tēṣvēva dēvatāḥ samuccitāḥ | tatra pratyēkaṁ grahaṇayōgyō ’pi dvārasamarpaṇavaśēna pravartamānaḥ kimidānīṁ kariṣyati | nanu grahaṇānāmapi pratyēkaṁ dravyaprakalpanarūpēṇa dēvatāsamarpaṇēna ca pradhānōpakārasāmarthyamastīti vibhāgamantravadvikalpēna bhavitavyam |
[p. 520]
bhavēdēvaṁ yadi pūrvaṁ nānādēvatō yāgō ’vagataḥ syāt | tatastadarthō ’yaṁ dravyaprakalpanabhēda ityavagamyatē, na tvasāvēvamavagata iti prakalpanabhēdāmnānamadr̥ṣṭārthaṁ vijñāyatē | avaśyaṁ ca guṇātprakalpanāni bhēttavyāni | na hyēkasminprakalpanē yugapatparyāyēṇa vā dēvatāḥ saṁkalpayiṁtu śakyantē | yaugapadyaṁ tāvatkramavartinyā vācā naiva śakyam, adēvatābhūta ēva samudāyaḥ saṁkalpitaḥ syāt | na hīndravāyvādisamudāyē dēvatātvaṁ kēna ciduktam, pratipadōtpannaistaddhitaiḥ pratyēkaṁ pratīyamānatvāt | na ca kramēṇōddēśaḥ | katham |

dravyasya gr̥hyamāṇasya dēvatōddēśacōdanā |
na caikāṁ dēvatāṁ muktvā taduddēśasya saṁbhavaḥ ||

yadi tu prāgūrdhvaṁ vā grahaṇāduddiśēdacōditamēva kuryāt | kiṁ ca |

ētasyā iti saṁkalpa uddēśō ’trābhidhīyatē |
anyasminkriyamāṇē ca pūrvastatra vipadyatē ||

yaddravyamindravāyubhyāṁ dātavyamiti saṁkalpitaṁ tasya tyaktaprāyatvādanīśō yajamānaḥ kathamiva vakṣyati mitrāvaruṇābhyāmētadēvēti | tatraikāmuddiśya dēvatāntarasaṁkalpē kriyamāṇē pūrvadēvatātastaddravyamācchinnaṁ syāt | pūrvasaṁkalpālōcanēna bā naivōttaraḥ pāramārthikatvaṁ pratipadyata ityasatsaṁvyavahāramātramēvānuṣṭhīyēta na cōdanārthaḥ | tēnāvaśyaṁ yāvaddēvataṁ grahaṇabhēdaḥ kartavyaḥ | kiṁ ca |

śakyatē cāgr̥hītē ’pi yatra kvacidavasthitē |
dravyē ’smindēvatōddēṣṭumityadr̥ṣṭārthatā vidhēḥ ||

dēvatōddēśasvatvatyāgātmakō hi yāgaḥ | śakyatē ca pūyamānāvasthēnāpi sōmēna krayōttarakālaṁ vā sarvāvasthāviyuktēnāpi nirvartayitumityaśēṣōttarasaṁskāravidhānamadr̥ṣṭārtham | yatra tu purōḍāśādi dravyaṁ cōdyatē tatra yāvadavahantyādividhānaṁ tatsarvaṁ tanniṣpattyarthatvāddr̥ṣṭārthaṁ bhavati | na ca grahacamasasthēna sōmēna yaṣṭavyamityutpaticōdanā, latāmātraparyavasānāt | tēnā ’tmīyādr̥ṣṭabhēdanirvr̥ttyarthamapi grahaṇāni samuccētavyāni ‘daśamuṣṭīrmimītē’ iti ca prakaraṇē parimāṇaṁ śrutam | ataḥ ‘sōmēna yajēta’ ityētadvacanamēva viśēṣyatē daśamuṣṭinā sōmēna yajētēti | sa ca niyataparimāṇēnōdakēnābhiṣutō ’lpaparimāṇēṣu bhinnēṣu grahacamasēṣu na grahaṇabhēdamantarēṇa śakyatē grahītumiti bhēdēna gr̥hyatē | tathāvasthēna ca yāgō nirvartayitavyaḥ | sō ’pyanabhyastastathā ’vasthitaṁ na śaknōti sarvaṁ saṁbhāvayitumiti
[p. 521]
prayōjanavaśēnābhyasyatē, tēna tatrāpi sūtram | tadbhēdāt—prakalpitasōmabhēdādyāgakarmaṇō ’bhyāsaḥ, svīkr̥tadravyapr̥thaktvādaśēṣamatyajyamānamanarthakaṁ syāt | ata utpattau sakr̥cchrutasyāpi vākyāntaraprakalpitāvasthautpattikadravyaguṇatvavaśēnānuṣṭhānabhēdaḥ | taddhi dravyamavaśyaṁ yathāgr̥hītamēva dātavyam | punarēkīkaraṇē pūrvakr̥tagrahaṇabhēdavaiyarthyaprasaṅgāt | na ca yathāsaṁkalpitāḥ svairbhāgairdēvatāḥ saṁbadhyēran | na ca tyāgakālē marvāḥ saṁkalpayituṁ śakyantē, yēnābhyāsabhītaiḥ sarvōddēśēna sakr̥dēva sarvaṁ dravyaṁ miśrīkr̥taṁ dīyēta | tathā kr̥tē ’pi ca bhāgasaṁkaraḥ prāpnōtyēva | prakalpitē ca māganānātvē vacanādr̥tē ’vaśyaṁ parihāryā saṁkarāpattiḥ | tasmādyathāsaṁkalpitasya pradānātsarvadēvatāsamuccayē satyupapannamētata ‘daśaitānadhvaryuḥ prātaḥ savanē grahāngr̥hṇāti’ ‘āśvinō daśamō gr̥hyatē’ ‘taṁ tr̥tīyaṁ juhōti’ iti | tēna siddhamēkakarmatvam | prayōjanaṁ
[p. 522]
pūrvapakṣē sōmavikārēṣvēkasyaiva grahasya dharmaiḥ sakr̥danuṣṭhānēna bhavitavyam | siddhāntē tu prakr̥titulyamēvānuṣṭhānamiti || 19 || 20 ||


iti paśusōmādhikaraṇam || 6 ||
gatō ’bhyāsāpavādaprasaṅgaḥ | saṁkhyayā bhēda idānīmabhidhīyatē | tatra‘tisra āhutīrjuhōti’ ‘dvādaśa dvādaśāni juhōti’ ityēvamādaya utpadyamānakarmasāmānādhikaraṇyacōditāḥ svasaṁkhyāyuktā udāhartavyāḥ | sakr̥jjuhōtiśravaṇātkarmaikatvē sati saṁkhyānugrahō ’bhyāsēna bhaviṣyatīti prāptē ’bhidhātavyam | utpadyamānasyaivātra hōmasya saṁkhyāsaṁbandhaḥ śrūyatē nōtpannasya paścāt‘ēkādaśa prayājān’ itivat | na ca pr̥thaktvēna vinā saṁkhyāyā ātmalābhaḥ saṁbhavati | na cābhyāsapūritā saṁkhyā samañjasā bhavati | agatyā hi sā niyataparimāṇaprayājōpasadādiviṣayatvēnāāśrayiṣyatē | saṁbhavati cātra prāganavadhāritasaṁkhyāntaratvātsvarūpata ēva bhēdaḥ | tasmātkarmapr̥thaktvanivēśinyēvaiṣā nābhyāsapr̥thaktvāśrayāśrayitavyā | tathā ca vakṣyati‘āgamēna vā ’bhyāsasyāśrutētvāt’ iti | nanu ca juhōtiśabdātprathamamēkō hōmō ’vadhārita ityabhyāsēna pūraṇamēva prāpnōti | na | juhōtiśabdāmihitasya karmaṇō ’sattvabhūtatvēnāsaṁkhyatvāt | yā hi tatra juhōtipadē saṁkhyā, kartuḥ khalu sā bhaviṣyati na bhāvanādhātvarthayōḥ | tatra sakr̥dāmnānavaśādarthādēkasaṁkhyaṁ hōmamutprēkṣitumārabhamāṇa ēva svavākyaśrutayā saṁkhyayā vāryamāṇastatparicchinnamēvāṅgīkurvansvarūpabhēdaṁ sarvatra pratipadyatē | tasmātkarmabhēda iti | yattu bhāṣyakārēṇa ‘saptadaśa prājāpatyān’ ityudāhr̥taṁ tatra dravyagatā ’pi saṁkhyā karmabhēdaṁ karōtītyētadduṣpratipādaṁ pratipādayāmītyanēnaivābhiprāyēṇa | kutaḥ saṁśayaḥ | ucyatē |


[p. 523]
kiṁ nvayaṁ taddhitāntānāmēkaśēṣaḥ kr̥tō bhavēt |
kiṁ vā kr̥taikaśēṣāṇāṁ paścāttaddhitasaṁgatiḥ ||

yadi prajāpatirētēṣāṁ dēvatēti kr̥taikaśēṣēṇa sarvanāmnā nirdiśya taddhitaḥ kriyatē tata ēka ēva saṁbandhaḥ saptadaśānāṁ dravyāṇāmēkasyāśca dēvatāyā ityēkakarmatvam | atha tu prajāpatirdēvatā ’syēti prājāpatyaśca prājāpatyaścēti saptadaśakr̥tva uccārya prājāpatyā iti sarūpaikaśēṣaḥ kriyatē tataḥ saptadaśaiva dravyadēvatāsaṁyōgāḥ pr̥thakpradarśitā iti pratisaṁyōgaṁ yāgānumānātkarmabhēdaḥ | kiṁ tāvatprāptam | ēkakarmēti | kutaḥ |

pratyayārthabahutvaṁ hi pratyakṣamupalabhyatē |
tatkr̥taṁ caikaśēṣatvamiti na prakr̥tau bhavēt ||

yō hi prājāpatyaḥ prājāpatyaścētyēvamēkaśēṣaṁ karōti tēnōbhayōḥ prakr̥tipratyayayōrasāvabhyupagatō bhavati | tasya ca nimittaṁ bahuvacanānyathānupapattiḥ | na ca tatprātipadikē bahuvacanamupalabhyatē yēna tasyāpyēkaśēṣaḥ kriyatē | na ca tadēkaśēṣamantarēṇa pratyayārthasya darśayituṁ na śakyatē | vigr̥hyamāṇavēlāyāṁ sarvanāmnā kathyamānatvāt | tasmātsakr̥cchruta ēva prajāpatirbahubhirdravyaiḥ saṁbadhyatē | kiṁ ca |

karmāṇyaśrūyamāṇāni tadapūrvāṇi cātra mē |
na kalpyāni bhaviṣyanti siddhē ’rthē stōkakalpanāt ||

kr̥tvā ’pi hi taddhitāntēnaiva caikaśēṣaṁ na tāvanmātrēṇa mucyatē | punaradr̥ṣṭāśrutāni karmāṇyapūrvāṇi ca kalpayitavyāni | na ca tāni yathēṣṭaṁ kalpayituṁ labhyanta ityuktaṁ śabdāntarādhikaraṇē | yanmātrēṇa vinā cōditadravyadēvatāsaṁbandhānupapattistanmātramēvādr̥ṣṭāśrutamarthāpattyā kalpayituṁ śakyatē nānyat | tēnābhyadhikaṁ na labhyatē | avaśyaṁ hyēkādikramēṇa saptadaśa karmāṇyapūrvāṇi ca kalpayitavyāni | tatra prathamakalpanēnaivānuṣṭhānatantratvavadagr̥hyamāṇaviśēṣatvātsarvadravyāṇi yāgavanti jātānīti nōpariṣṭādgantuṁ śakyatē | kiṁ ca |


[p. 524]
na cānyabhēdēnānyasya bhēdō bhavitumarhati |
hr̥dayādyavadānānāṁ na bhēdātkarma bhidyatē ||

yadi hi dravyabhēdātkriyāṇāṁ bhēdaḥ syāttatō hr̥dayādibhēdēna dvyavadānabhēdēnāpi vā bhēdaḥ syāt | na cārhati bhavitum | vakṣyati hi—‘api vā ’vyatirēkādrūpaśabdāvibhāgācca’ iti | prakr̥tau ca kr̥tsnē paśau yāgasādhanatvēna cōditē tathaivōtsraṣṭavyē prāptē hr̥dayādyēkādaśāvadānaprakr̥titvēna paśunā yāgaḥ sādhayitavya iti vākyāntaravaśādavagamyatē | tēnāsau paśōrdharmō na yāgasya | ihāpi saptadaśānāṁ yāgasādhanatvē ’vagatē ’tidēśēna pratyēkaṁ sarvadharmāḥ prāpyanta ityēkō ’pi yāgaḥ saptadaśāvadānagaṇānatidēśēna gr̥hṇanna vihanyatē | tasmādēkaṁ karmēti prāptē, ucyatē |

ēkakarmatvapakṣē syādēka ēvātra cōdakaḥ |
tataścaikagaṇaprāptyā na sarvapaśusaṁgrahaḥ ||

na hyētadētāvatyēva vākyaṁ paryavasyati prājāpatyānpaśūniti, kiṁ tarhi, prakr̥tivadityaparō vākyaśēṣaḥ | ēkakarmatvē cātra savanīyaḥ prakr̥tirbhavēt | tatra caikō ’vadānagaṇō yāgasya sādhanamāsīdityatrāpyēka ēva prāpnōti | sō ’pi vivakṣitaikasaṁkhyapaśuniṣpanna āsīditi tādr̥gēva kartavyaḥ | tataścaikēnaiva paśunā siddhattvānna paśvantarāṇi prajāpatinā saṁbadhyanta iti svapadōpāttaṁ bahutvaṁ vākyaprāptaṁ ca saptadaśatvamubhayamapi nānuṣṭhīyēta | yadā tu saptadaśa yāgā iti buddhiḥ kriyatē tadā pratikarmāvasāyibhiścōdakaistāvanta ēvāvadānagaṇāḥ prāpyantē | tatsiddhyarthaṁ cāśrutānāmapi saptadaśānāṁ paśūnāmāgamaḥ kriyatē, kiṁ punaḥ śrutānāmupādānam | nanu ca pratyakṣaṁ yāgaikatvamutsr̥jya na yuktamānumānikacōdakānurōdhēna nānātvaṁ kalpayitum | paśya |

yāgōpadēśavēlāyāmēkānēkatvakalpanā |
tadvaśēnātidēśaśca nōpadēśastadāśrayaḥ ||


[p. 525]
utpattivēlāyāṁ hi karmaṇāmēkānēkatvanirṇayō bhavati | utpattiśca sarvatrōpadēśēna gamyatē nātidēśēna | na hyanutpannē karmaṇi kathaṁbhāvō bhavati | na ca tasminnasatyatidēśaḥ pravartatē | tasmāccirapravr̥ttabhēdābhēdajñānāvasarabhāvitvānnātidēśavaśēna bhēdajñānaṁ yuktam | atrōcyatē |

saṁdigdhē vākyaśēṣēbhyō nirṇayaḥprāksamarthitaḥ |
sāmarthyācca tadatrāsti dvayaṁ nirṇayakāraṇam ||

nātrāsmābhiratidēśēnaiva karmabhēdō ’vadhāritaḥ | kēna tarhi | prājāpatyānityupadēśēnaiva | sa tu dravyadēvatāyajisadbhāvamātrarūpēṇa nirṇītaḥ | parimāṇaṁ pratyaniścitasāmarthyaviśēṣaḥ prāgupadiṣṭasaṁdihyamānaikaśēṣataddhitapaurvāparyarūpaḥ sannatidēśātmakēna vākyaśēṣēṇa tadgrahaṇānurūpasāmarthyēna ca nirṇīyatē | yadyapi ca paścāttanō ’tidēśastathāpi sō ’tra bhaviṣyatītyādita ēva jñātvā tadaviruddhārthavr̥ttitvamupadēśasyādhyavasīyatē | tataśca yadyapi prajāpatirdēvataiṣāmiti vigr̥hya vākyārthōnnayanaṁ prakramyatē, tathā ’pyantē visaṁvādadarśanād bhrāntyā mayā ’sau vigrahaḥ kr̥ta iti na buṁddhipūrvakārī nādhyavasyati | na cātraiṣaprakārō ’sti yēnātidēśa ēva pūrvajñānānurōdhēna pravartēta | na hyasau prakr̥tāvapaṭhyamānānsaptadaśāvadānagaṇānēkasminkarmaṇi jñāpayituṁ samarthaḥ | nāpyēkasyaiva gaṇasya saptadaśa prakr̥tidravyāṇi | na vā ’sau saṁdigdhō yēnōpadēśānnirṇīyēta | na ca saṁdēhāvasthatvādupadēśēnaikāntikō ’tidēśasya virōdhō yēnaikagaṇaprāptirbādhyēta | na hyēkakarmatvamupadiṣṭam | sarvatra cāvirōdhasaṁbhavē virōdhō nāśrīyatē | śakyatē cātra karmabahutvābhyupagamēnāṁvirōdhaḥ saṁpādayitum | tasmādēvamupadēśavacanaṁ vyajyatē | prajāpatirdēvatā ’syēti vigr̥hya saptadaśānāṁ tantrēṇōccāraṇam | tataścāgnēyāgnīṣōmīyādivadēva bhinnairdēvatāsaṁyōgairbhinnā yāgāścōdyantē | yaduktaṁ, bhavati paśōrayaṁ dharma ēkādaśāvadānaṁ nāma | sa caikakarmatvē ’pi pratipaśu bhētsyata iti | tadayuktam | kutaḥ |

na hi dravyakathaṁbhāvādatidēśō ’tra kalpatē |
karmōdbhūtaḥ kathaṁbhāvaḥ karmadharmānpratīcchati ||


[p. 526]
prājāpatyapaśu yāgēna bhāvayētkathamiti hyapēkṣyatē, na paśunā kathamiti, tyajyamānatvēna dravyasya jñātaprakāratvāt | prakr̥tāvapi caikapaśuniṣpannaikādaśāvadānagaṇasādhyatvaṁ yāgadharmō na paśōḥ | niṣphalatvāt | taddharmatvapakṣē hyavadānairasau saṁskriyēta | na ca tēna prayōjanam, vināśitatvāt | yāgēna tu siddhēnārthastatsaṁbandhinā ’pūrvēṇa vēti sarvamidaṁ tannirvr̥ttiprakāratvēnāśrīyatē | tasmānnaikō yāgō ’nēkagaṇaṁ samarthō grahītum | na ca tadagrahē ’nēkapaśugrahaṇam | yadyapi cāvadānaprakr̥tērēkatvaṁ saptadaśasaṁkhyayā bādhyata iti nānāpaśuniṣpanna ēka ēva gaṇō gr̥hyatāmiti buddhirbhavēt | tathā ’pyēkādaśa paśava upayujyēranna saptadaśa |nanvēkasminnapi yāgē saptadaśabhiravadānagaṇairyakṣyata iti— anēkādr̥ṣṭakalpanābhayātpaśuśabdēnāvadānagaṇaṁ yāgapratyāsattērlakṣayitvā tatparicchēdārthā saptadaśasaṁkhyā vidhāsyata iti manyatē | naitadēvam | lakṣaṇākāraṇābhāvāt | na hyasati virōdhē lakṣaṇā yuktā | tēnaitatsaṁkaṭamāpadyatē—saptadaśa paśavaḥ kartavyā ēkēna cāvadānagaṇēnaikapaśuniṣpannēnaikō yāgaḥ sādhayitavya iti | na caitatkathaṁ cidanuṣṭhānaṁ śakyam | athānyatrāpi śrutā saṁkhyā ’nyatrāpi nīyatē tatō ’pūrvapratyāsannatarēṣu varaṁ yāgēṣvēva kalpitā | na cāvirōdhasaṁbhavātkiṁcidapi cōdakasya bādhanīyamityuktam | pramāṇavaśāccānēkādr̥ṣṭakalpanā ’pi nirdōṣā | kr̥tsnavākyagamanikārthaṁ śr̥ṅgābhiprāyādyupanyāsaḥ | ētaduktaṁ bhavati | yē saptadaśavarṇādibhēdabhinnāḥ paśavastēṣāṁ kaścitprājāpatyaḥ kartavya iti | tatrāha—tē hiśyāmāstūparāēkarūpāḥ śrūyantē tasmātsaptadaśa yāgā iti | prayō
[p. 527]
janaṁyadyapi pūrvapakṣavādinō nābhiprētaṁ tathā ’pyēkasyaiva sākṣādyāgasādhanatvamitarē tatsaṁkhyāsaṁpādanārthamupādīyantē, ityēkasmādavadātavyam | tadvināśē cētarē ’pyāvartēran | athavā ’rdhakr̥tēṣu saṁskārēṣuya ēva naṣṭastatraiva samastānāmāvr̥ttiḥ | nanu ca yathaiva saptadaśasu yāgēṣu saha kriyamāṇēṣu ēkavināśē sati‘ahargaṇē tu yasminnapacchēdaḥ’ ityanēna nyāyēnētarēṣu pratīkṣyamāṇēṣu sa ēvāvartatē tathaiva dravyasāhityē ’pi syāt | naitadēvam | tathā hi | saptadaśasaṁkhyaikārthasamavāyivyāsaṅgiyāgasādhanatvamiti tādr̥śasyaivōpākaraṇādibhirbhavitavyam | tatra yadēva dravyaṁ naṣṭaṁ tēnaiva vinā yathāśrutasādhanavināśō jāta iti sarvē saṁskārāstiṣṭhatsvapi dravyēṣu sādhanātpracyutā iti punarādita ēva kartavyāḥ | tathā yasyāpyabhinavānītasya tē kriyantē tasyāpi tē sādhanabhūtasya śrutāḥ | na ca saptadaśatvēna vinā ’sya sādhanatvamastīti tatsiddhayē ’vaśyamitarē ’pyapēkṣitavyā iti | siddhāntē tvanyōnyanirapēkṣasādhanatvaśaktiyuktānāṁ sahaprayōgamātraṁ kriyata ityupapannā tanmātrāvr̥ttiḥ | nanvēvaṁ sati pūrvapakṣanyāyēna stōtraśastrēṣu ‘tāṁ caturbhirādattē’ ityādiṣu caikamantravināśē samastāvr̥ttiḥ prāpnōti | na | tatra pratyēkaṁ sādhanatvē sati vacanēna samuccayāśrayaṇāt | yatkurvāṇā hi tē mantrāḥ stōtrādīni sādhayanti tatraiṣāṁ pratyēkākāṅkṣānivartanasāmarthyam |anyathā hyēkamantrataiva syāt | bhinnairēva ca prātyātmikairmantrakāryaiḥ saṁhatya kāryāntaramārabhyatē na mantrēṣu vyāsaṅgi sādhanatvam | paśūnāṁ tu vyāsaṅgītyuktam |
[p. 528]
mantrakāryāṇāṁ tarhi saṁhatyakāritvādēkavināśē samastāvr̥ttiḥ syāt | naitadasti | sādhanavināśavyatirēkēṇa kāryavināśābhāvāt | sādhanēṣvēva puruṣasya vyāpāra iti tadvināśānurōdhēnaivānuṣṭhānamiti viśēṣaḥ || 21 ||


iti saṁkhyādhikaraṇam || 7 ||
bahuvicāratvādguṇaprakaraṇabhēdāvupēkṣya saṁjñā tāvadudāhriyatē | tatra ‘athaiṣa jyōtiḥ’ ityādiṣvathaśabdaiṣaśabdayōḥ pūrvaprakr̥tāpēkṣatvātprakr̥tahānyaprakr̥taprakriyākalpanadaurbalyādēkasyāpi ca dākṣāyaṇayajñādivadvakṣyamāṇēna guṇayōgēnānēkanāmadhēyatvasiddhēḥ | na ca guṇaphalasaṁbandhaparē vākyē sati karmāntaraṁ karmānusāri cāpūrvaṁ tatsiddhyarthāni cātyantāśrutētikartavyatādīni kalpitāni bhaviṣyanti | kathaṁbhāvāpēkṣayā ca jyōtiṣṭōmaḥ sahasradakṣiṇādi gr̥hṇanna vāritō bhaviṣyati | na ca karmāntaravidhāvathaśabdēna pūrvāpēkṣēṇa kiṁcitphalamasti | na hi kratuḥ kratvantaramapēkṣatē | na ca kratūnāṁ kramavivakṣēti vakṣyāmaḥ | tēna kramārthamapi nāthaśabdaśravaṇam | na ca saṁjñā bhāvanāṁ bravīti | nāpi dhātvarthō yajatyādivattadupaśliṣṭaḥ, yēna tadbhēdabuddhiḥ syāt | na cēyaṁ vidhātrī śrutiryēna vihitē karmāntarē puruṣaṁ pravartayēt | na cāpravartitē puruṣē bhēdaḥ pratītō ’pi grahaikatvavadvivakṣyatē | yastvatra vidhāyakaḥsa guṇādyākṣēpānna karmasvarūpē nipatati | na cēdasāvākṣiptastatō ’bhyāsādēva bhēdaḥ syānna saṁjñātaḥ | ‘phalasaṁbandhō ’pi ca saṁnidhau tvavibhāgāt’ ityanēna nyāyēnana
[p. 529]
karmāntarabuddhiṁ karōti | yadvā dadhigōdōhanādivatprakr̥takarmāśrayātsahasradakṣiṇādērguṇādēvaitatphalamityadhyavasānādakarmāntaratvam | jyōtirādiṣu tvayamaparō viśēṣaḥ | yajjyōtiṣṭōmanāmaikadēśatvēna tadbuddhyanapāyaḥ | tathā ‘vasantē vasantē jyōtiṣā’ iti tatra tatra prayōgō dr̥śyatē | tasmācchabdāntarābhyāsasaṁkhyāpūrvakarmāyōgyaguṇaprakaraṇāntarāṇāmabhāvādabhēda iti prāptē ’bhidhīyatē |

anuktē karmaśabdē yā saṁjñā pūrvaṁ pravartatē |
na vastvantarabuddhēḥ sā kathaṁ cidapanīyatē ||

yā hyuptannē pūrvōccārita ākhyātaśabdē saṁjñā pravartatē, sā pūrvamēvākhyātēna bhēdābhēdayōranyataratra niścayē kr̥tē paścātpravartamānā na bhindyāt | iyaṁ punarutpatsyamānasaṁyuktā saṁkhyāvacca pr̥thaktvanivēśinī | katham | sarvatraiva tāvadanēkārthānēkaśabdayōranyāyyatvādarthāntaradarśanātsaṁjñāntaramapēkṣatē | saṁjñāntaradarśanāccārthāntaratvaṁ, taccōbhayamapi balīyasastadbādhakapratyabhijñānādbādhyatē | yāvattu tādr̥gbādhakavijñānaṁ nāsti tāvadanapōditamautsargikaṁ bhēdajñānamāstē | tadiha pūrvaprastutajyōtiṣṭōmavilakṣaṇamanantaram ‘athaiṣa gauḥ’ iti saṁjñāntaramuccāryamāṇamēva pūrvasaṁbandhānubhavādr̥tē tatra buddhimanādadhadātmānurañjitapratyāyyārthāntarabuddhiṁ karōti | tatra prāgūrdhvaṁ vā saṁjñī syādityanviṣyamāṇē yāvantaḥ prāguccāritā yajatayastē sarvē jyōtiṣṭōmabuddhāvavicchinnāyāṁ pravr̥ttatvāttadviṣayatvēnāvadhāritā nārthāntaratvaṁ saṁjñāntarabhāktvaṁ vā labhantē | yastu prastūyamānaḥ sa yadyapi phalaguṇōpabandhādanyatra vyāpr̥tē vidhāyakē tadvaśēna na bhidyatē tathā ’pyasaṁbaddhapadavyavāyanyāyēna gōśabdē pūrvatrāniviśamānē tadbuddhāvananuṣajjamānāyāṁ prakaraṇavicchēdē jñātē ’rvāntarakaluvitāyāṁ ca buddhau nipatatsaṁjñāntasaviruddhaṁ ca jyōtiṣṭōmaṁ gantumaśaknuvanvicchinnānusaṁdhānādarthāntarē vartatē | tathā hi—

saṁjñānadīvyavacchinnau yajiḥ pūrvaṁ na gacchati |
na ca pūrvastamityēvaṁ balādarthāntaraṁ gataḥ ||


[p. 530]
ēvaṁ ca sati athaśabdaḥ pūrvaprakr̥tāpēkṣaṇānantaryādyasaṁbhavātkarmāntarādhikārārtha ēvāvagamyatē | ēṣaśabdō ’pi saṁnihitapratyakṣavacanaḥ sanyathaiva ca pūrvaprakr̥tē tadrūpatvādvartatē tathōttarē prastūyamānē ’pītyaviśēṣaḥ | prakr̥tavicchēdāprakr̥taprakriyē ca saṁjñāśrutivaśādāśrīyamāṇē nirdōṣē |nāsābhimāḥ puna śrutayaiti | prathamōccāritatvānnaiva punaḥ śrutitvāśaṅkā ’stītyēvaṁ varṇyatē | nōtpannēkarmaṇi punaḥ śrūyanta ityabhiprāyaḥ | samastamēva ca vākyamanarthakaṁ bhavēt | athaiṣa jyōtiriti hyanuktvā ’pi śakyantē sahasradakṣiṇādayō guṇā vidhātum | karmaikatvapakṣē ca dvādaśaśataprabhr̥tīnāṁ sahasradakṣiṇādīnāṁ ca tulyārthatvādvikalpaḥ syāt, sa cānyāyyaḥ | karmāntaratvē tu naiṣa dōṣaḥ | na ca guṇātphalamavasīyatē, saṁjñāvicchinnāśrayalābhāsaṁbhavāt | prastūyamānakarmasaṁbandhaśca saṁjñāguṇaphalādīnāṁ vākyēna, pūrvakarmasaṁbandhaḥ prakaraṇēna | tasmādapi karmāntaram | na ca
[p. 531]
jyōtirādīnāṁ jyōtiṣṭōmāvayavatvam | na hi kaṇvarathaṁtarāvayavō rathaṁtaramiti niścīyatē | yattu ‘vasantē jyōtiṣā yajēta’ iti prayōgō dr̥ṣṭa iti sa pramāṇāntarāvagamavaśādnauṇa iti draṣṭavyam | na cēha tādr̥kpramāṇāntaramasti, yēna tadviṣayatvamavagamyēta |

yō ’pi trivr̥dādiṣu jyōtiḥśabdaprayōgaḥ sō ’pi tatraiva vākyē sāmānādhikaraṇyādaupacārika iti na sarvatra labhyatē | tathā hi |

siṁhaśabdaḥ kvacidgauṇō māṇavādau nirūpitaḥ |
nālambhē śrūyamāṇō ’pi tadarthaḥ parigr̥hyatē ||

tasmānmukhyārthaparigrahādbhēdikā saṁjñēti siddham || 22 ||


iti saṁjñādhikaraṇam || 8 ||
ataḥ paraṁ prākprakaraṇabhēdādguṇanimittō bhēdābhēdavicārō vartiṣyatē | cāturmāsyēṣu vaiśvadēvē parvaṇi ‘vaiśvadēvyāmikṣā’ iti dravyadēvatāsaṁyōgānumitaṁ yāgaṁ vidhāyōcyatē ‘vājibhyō vājinam’ iti | tatra saṁdēhaḥ kiṁ tasminnēva karmaṇi guṇavidhirutānēnāpi dravyadēvatāsaṁyōgēna yāgāntaraṁ kalpyatē | tatrōbhayamapi dravyadēvataṁ pūrvatra vidhīyata iti pakṣaḥ saṁbhavannapi nōpanyastaḥ | pramāṇāntaraprāptē karmaṇyanēkaguṇavidhānasya paurṇamāsyadhikaraṇēnirākr̥tatvāt | tēna vājinamēva kēvalaṁ kiṁ pūrvasminkarmaṇi tayā ca dēvatayā saṁba
[p. 532]
dhyata uta dēvatāntarēṇa yāgāntarēṇa cāpūrvēṇa saṁbadhyata iti | kiṁ prāptaṁ, pūrvatraiva vājinaguṇavidhānamiti | kutaḥ |

anantarōpadiṣṭēna vājēnānnēna vājinaḥ |
viśvē dēvāḥ pratīyantē tacca karmēha vājinam ||

vājinō nāma kēcana naiva dēvatāviśēṣāḥ prasiddhāḥ | na cāprasiddhāḥ padārthā vākyārthaṁ niṣpādayanti |

sarvatra samudāyaprasiddhāvalabhyamānāyāmavayavaprasiddhirgr̥hyatē | tadiha ‘vaiśvadēvyāmikṣā’ ityanēna vākyēnāmikṣāvattayā vājinō viśvēdēvāḥ kalpitāḥ | tē ca vājinasaṁyōgēnāvagamyamānā na śakyāḥ parityaktum | tē ca tēna pūrvānumitēna yāgēnānuraktāḥ | tatra vājinasaṁyōgānyathānupapattyā yāgē kalpyamānē vājipadōpāttayāgātikramakāraṇābhāvāttatsadbhāvē cānyaviṣayārthāpattyanutthānātsa ēva yāgastadēvāpūrvaṁ saiva dēvatēti niścayānna vyatiriktakalpanaṁ labhyatē | tammāttatraiva karmaṇyāmikṣāvājinayōrvikalpaḥ samuccayō vā | satyapi cōtpattivākyaśiṣṭatvē niṣkr̥ṣya yāgaṁ guṇāntaraṁ vidhāsyatē | yadyapi ca dravyadēvatāsaṁyōgānumitatvādasau na niṣkr̥ṣṭaḥ śrutastathāpi kriyātmanā ’styēvānumānikī vyatirēkabuddhiḥ | yāgapadamēva vā ’trānumīyatē | tadāmikṣāparityāgē ’pi na vinaśyati | vājiśabdō ’pi ca tadanumitayāgapratipattyarthamēvōccāryatē | na hi tannirapēkṣō vājivājinasaṁbandhō ’vakalpatē | kārakāṇāṁ parasparasaṁbandhābhāvāt | tasmānna karmāntaramiti | atrābhidhīyatē |

guṇāntarāvaruddhatvātpūrvakarmaṇyasaṁbhavāt |
kriyāntaramatiṁ kuryādātmasaṁgatayē guṇaḥ ||

apūrvaḥ karmāntarasaṁyōgānarhō vā guṇaḥ karmāntaraṁ kalpayati | vākyayōḥ samatvāt—itarē
[p. 533]
taranirapēkṣatvāt | ubhau hi dravyadēvatāmaṁyōgāvātmavirōdhēnānyōnyāvakāśamaprayacchantau pr̥thakkarmaṇī vidhattaḥ | satyaṁ, pūrvatrāsaṁbhavanguṇō ’nyatkalpayati | kathaṁ nu pūrvakarmaṇā taddēvatayā vā vājinaṁ na saṁbadhyatē | tatkāryavartiguṇāvarōdhāt | kathaṁ na samuccayaḥ |‘ēkārthāstu vikalpēran’ iti hi sthāsyatyētat | vikalpa ēvāstviti cēt | na | atulyabalatvāt | taddarśayati—śrutyā viśvēṣāṁ dēvānāṁ tadupāttasya ca karmaṇa āmikṣāsaṁbandhaḥ, vājinasaṁbandhastu vākyēna | sarvatraiva tāvat—

taddhitēna caturthyā vā mantravarṇēna cēṣyatē |
dēvatāsaṁgatistatra durbalaṁ ca paraṁ param ||

āha | mantrasya tāvadavidhāyakatvālliṅgavacchrutitō daurbalyaṁ bhavēt | caturthītaddhitayōstu kō viśēṣa iti vaktavyam | taducyatē |

dēvatāsaṁgatiḥ śrutyā taddhitāntātpratīyatē |
caturthyantāttu vākyēna padadvayasamīpataḥ ||

vaiśvadēvīti hi śrutyaiva dēvatāsaṁbandhaḥ pratītaḥ | itaratra tu ‘vājibhyō vājinam’ iti padadvayasāmīpyādgamyatē | nanvihāpyāmikṣāpadasaṁnidhānavaśēnaiva dravyadēvatāsaṁbandhaḥ pratīyata iti tulyaṁ vākyagamyatvaṁ bhavēt | atha vaiśvadēvīti śrutyā dēvatātvaṁ vākyēna dravyasaṁbandhaḥ sa ihāpyaviśiṣṭaḥ | caturthīśrutyā dēvatātvē ’bhihitē vākyēna dravyasaṁgatimātrakaraṇāt | atha dravyamātrasaṁbandhē taddhitāntēnaiva kr̥tē viśēṣamātramāmikṣāpadasaṁnidhērbhaviṣyatītyucyatē | tadapyaviśiṣṭamitaratrāpi | vājibhya ityēkapadēnaiva saṁpradānaṁ bruvatā saṁpradēyādvinā tadanupapattēḥ sāmānyāpēkṣē sati vājinapadasaṁnidhānēna viśēṣamātrapratītēḥ | api ca bhavatu nāma taddhitaśrutērdravyamātrasaṁbandhaḥ | tatra dravyamātraṁ vājinē ’pyaviśiṣṭamiti na virudhyatē | viśēṣayōstvāmikṣāvājinayōrvirōdhaḥ | tayōścōbhayatra vākyalabhyasaṁbandhatvādaviśēṣaḥ | tēna vikalpaḥ prāpnōtyēva | taducyatē |

naiva hi dravyamātrasya taddhirtairdēvatōcyatē |
asyaśabdābhidhēyasya viśēṣasyaiva dēvatā ||


[p. 534]
viśvē dēvā dēvatā ’syā iti hi na sarvanāmnā dravyasāmānyamabhidhīyatē | kiṁ tarhi, saṁnihitō viśēṣaḥ, sa ēva vyavahārakṣamō nānirūpitaṁ dravyamātram | ataḥ prātipadikēna yō ’rtha upāttaḥ sa pramāṇāntaragamyasya dravyaviśēṣasya dēvatētyētattaddhitēna śrutyaivōcyatē | tataścāntarṇītasaṁbandhadēvatōpasarjanadravyaviśēṣapratyayē padāntaranirapēkṣēṇa taddhitāntēna padēna nirvartitē kaḥ punarasau dravyaviśēṣō yasya taddhitēna dēvatōktētyanvēṣaṇāyāmayamityāmikṣāpadēnōpanīyatē | tatra yadā tāvatprāgēva viśiṣṭapratyayātsaṁbadhō ’bhihitastadā na lakṣyamāṇō bhavati | athāpi prakr̥tipratyayayōḥ svārthavr̥ttayōrēva nairantaryādantarālē saṁbandhō ’vagamyamānō bhavati | tathā ’pyatraikapadasthatvātpadadvayasaṁnidhigamyādbalīyānvijñāyamānaḥ śrauta ityucyatē | tēnaitau dvau saṁbandhāvēkō dravyadēvatābandhō ’parō viśēṣaṇaviśēṣyabhāvaḥ | tatra pūrvaḥ śrauta uttarō vākyalakṣaṇa iti viśēṣaḥ | ataśca naivātra nīlōtpalādivadarthadvāraṁ vaiśvadēvyāmikṣāśabdayōrviśēṣaṇaviśēṣyatvaṁ, kiṁ tarhi ||

āmikṣāṁ dēvatāyuktāṁ vadatyēvaiṣa taddhitaḥ |
āmikṣāpadasāṁnidhyāttasyaiva viṣayārpaṇam ||

naivātra taddhitāntēnaikō ’rthō ’bhihita āmikṣāpadēnānyaḥ paścāttayōrviśēṣaṇaviśēṣyatā, taddhitāntavācyasya prathamapratītēḥ | kiṁ tarhi | taddhitāntasyānupayuktānabhidhānaśaktērēva pratīkṣamāṇasyōpapadēna viṣayadānamātraṁ kriyatē |

tēnābhikṣāpadasaṁnidhibalādvaiśvadēvīśabda ēva tāmabhidhattē | na cēdānīmāmikṣāpadasyānuvādatvam, tēna vinā taddhitāntasya taddhiṣayatvāpratītēḥ | na ca vākyārthatvaṁ taddhitāntapadārthasya pr̥thagaprasiddhēḥ | na hi dvau svatantrau padārthāvagr̥hītvā vākyārthaḥ pratīyatē | tēnābhidhēyōpanayanamātrakāritvānna taddhitaśrutērāmikṣāpadēnārthaviprakarṣaḥ kriyatē |tathā cāha |

śrutyaivōpapadasyārthaḥ sarvanāmnā ’bhidhīyatē |
tadarthastaddhitēnaivaṁ trayāṇāmēkavācyatā ||

tēna yaivāmikṣā saiva dēvatāsaṁbandhaṁ yāsyatītyēvamuktā satī vaiśvadēvīśabdēnōcyatē | tēna śabdayōrēvātra sāmānādhikaraṇyaṁ nārthayōḥ | itaratra tu—


[p. 535]
na prātipadikēnōktaṁ na vibhaktyā haviḥ svataḥ |
na vā ’sya dēvatāyōga iti vākyātpratīyatē ||

vājibhya iti tu nātra prātipadikēna vibhaktyā vōbhābhyāṁ vā dravyasāmānyaviśēṣatatsaṁbandhānāṁmanyatamamapyabhidhīyatē | kiṁ tarhi | prātipadikārthaḥ saṁpradānamityētāvanmātramityuktam | tatra na kathaṁciddravyasaṁbandhaḥ padē ’ntargata ityavaśyaṁ vākyēnaiva vājinapadasāmīpyātpratyāyayitavyaḥ | api ca |

yathēhāsyapadārthō ’pi taddhitē ’ntargataḥ smr̥taḥ |
na saṁpradānamasyēti caturthyēvaṁ vidhīyatē ||

‘sā ’sya dēvatā’ iti asyapadārthē dēvatātaddhitō vidhīyatē; natvēvaṁ tatsaṁpradānamasyēti caturthī vidhīyatē, yēnāsya padārthō ’pyupādīyēta | kiṁ tarhi, saṁpradānamātramēva tadabhidhēyatvēnōktaṁ tathā ca pratīyatē | tēna tvanyathānupapadyamānēna saṁpradēyaviṣayamākāṅkṣāmātraṁ kēvalamutpādyatē | na caitāvatā ’bhidhēyatvaṁ bhavati, sarvavākyarthānāṁ padārthatvaprasaṅgāt | ākāṅkṣayā tvētāvatkriyatē | yēna padāntarōccāraṇē sati saṁbandhō jāyatē | nirākāṅkṣatvē punaḥ sō ’pi na syāt | tēna yadyapi caturthīśrutyā dēvatātvamuktaṁ tathāpi dravyasaṁbandhō vākyēnaiva | tatra cāsmākaṁ vivāda iti durbalō vājinasaṁbandhaḥ | kiṁ ca |

śrutyarthaḥ saṁnikr̥ṣṭatvaṁ vākyārthō viprakr̥ṣṭatā |
viprakr̥ṣṭaprakārō ’taḥ sarva ēva prapañcyatē ||

sarvaprakāramāmikṣāsaṁbandhasya saṁnikarṣalakṣaṇaṁ śrautatvam |

vājinasaṁbandhē ca viprakarṣādvākyīyatvaṁ tadyathā, yadyapi tāvaddravyaviśēṣasya taddhitō na brūyāddēvatātvaṁ, tathāpi sāmānyasya tāvadbravīti, na caturthyantēna sāmānyamapyucyata iti viśēṣaḥ | yattu sāmānyaṁ vājinē ’pyaviruddhamiti, tadayuktam | vaiśvadēvīti hi strīpratyayēna samānapadagatēnaiva strīdravyaṁ kimapi saṁnihitamityavadhāryatē | na ca vājinasya strītvaṁ saṁnidhirvā ’stātyanāśrayaṇam | api ca |

vājibhyō vājinaṁ kuryāditi naivāsti saṁgatiḥ |
tatra tatsiddhayē ’vaśyaṁ dānādhyāhārakalpanā ||

kartavyatāvacanamāmikṣāvākyē ’pyadhyāhārātprayōgavacanādvā labdhavyamiti na paryanuyu
[p. 536]
jyatē | ‘vājibhyō vājinam’ iti tu dadātimanadhyāhr̥tya na śakyaḥ saṁbandhaḥ pratyētuṁ yathā vaiśvadēvyāmikṣēti | kutaḥ |

nāmnāṁ dvidhaiva saṁbandhaḥ sarvavākyēṣvavasthitaḥ |
sāmānādhikaraṇyēna ṣaṣṭhyā vā pratipādyatē ||

na cātra sāmānādhikaraṇyaṁ ṣaṣṭhīṁ vā paśyāmaḥ | na ca vājibhyaṁ iti kārakavibhaktiḥ kriyāpadādanyēna saṁbadhyatē | na cēha tadupāttam | tatrādhyāhārakalpanādēkō viprakarṣaḥ | tripadasaṁbandhagauravādaparaḥ | itaratrāpi yajikalpanādaviśēṣa iti cēt | na | tasya saṁbandhōttarakālānumēyatvāt | vaiśvadēvyāmikṣēti hi niṣpannē saṁbandhē yajiranumīyatē na tadadhīnā saṁbandhapratītiḥ | tava tu parasvatvāpādanāsaṁbhavātsa ca bhaviṣyatyarthasaṁbandhārtham | āditaśca dravyadēvatāpadaikavākyatvasiddhayē dadātiriti viśēṣaḥ | kalpitē ca dadātau kārakayōḥ parasparasaṁbandhābhāvāttēna tāvatsaha saṁbandhaḥ | tata ēkārthatvātparasparaniyama iti viprakr̥ṣṭatā | na tvāmikṣāyāṁ tadvatkiṁciditi saṁnikarṣaḥ | satyapi ca vājivājinayōḥ sākṣātsaṁbandhē vaiyadhikaraṇyādviprakr̥ṣṭatvam | vaiśvadēvyāmikṣēti tu sāmānādhikaraṇyātsaṁni kr̥ṣṭatā | tathā ca vakṣyati‘samarthatarāṇi hi samānavibhaktīni bhavanti durbalō vivibhaktiriti’ | kiṁ ca |

saṁpradānatvamātraṁ ca caturthī vājināṁ vadēt |
dēvatā lakṣyamāṇā tu punardūrēṇa vājinē ||

na hi taddhitavaddēvatāyāṁ caturthyutpattiḥ smaryatē | kka tarhi,saṁpradānē | na ca saṁpradānasyaiva dēvatātvaṁ, mā bhūt ‘hiraṇyamātrēyāya dadāti’ ityannātrēyō dēvatā | yadi ca dēvatā saṁpradānaṁ syāttatō yāgadānayōrabhēda ēva myāt | pratigrahē vyāpr̥taṁ ca kārakaṁ saṁpradānaṁ bhavati | na ca dēvatāyāḥ pratigrahītr̥tvaṁ saṁmavati | tēnāvaśyaṁ yaḥ saṁpradānatvātprāgbhāvī datuddēśaḥsa caturthyā lakṣayitavyaḥ | yadvā parasvatvāpādanasaṁbandhōttarakālabhāvyaiśvaryaṁ, tādātmyaprasiddhērdēvatātvasya | yadyapyanirākaraṇātmakasaṁpradānamēva dēvatētyabhyupagamastathāpi sāmānyēna vyabhicāriviśēṣalakṣaṇādvikr̥ṣṭatvam | api ca |

caturthīpañcamīrūpasaṁdēhādvimakr̥ṣṭatā |
taddhitasya tvasaṁdēhānna buddhirviprakr̥ṣyatē ||

vājibhya iti rūpasāmānyātprasaktaṁ sadyāvatpañcamītvamapanīya caturthītvaṁ sādhyatē tāvanmativikṣēpaḥ | nanu taddhitē ’pvanēkāṣatyādyaryasaṁdēhāttulyamētat | viṣama upanyāsaḥ |
[p. 537]
śabdasaṁdēhō mayōpanyrastaḥ, tvayā ’rthasaṁdēhaḥ | sarvathā tāvattaddhitatvamasaṁdigdham | arthaḥ punaryōgyatvāditarāsaṁbhavēna dēvatātmakō nirṇēṣyatē | bhavatastu nirṇītē ’pi śabdē caturthyarthānēkatvādupapadakārakalakṣaṇasaṁdēhādastyēva viprakarṣaḥ | tēnārthasaṁdēha ubhayōḥ samatvānnaikaścōdyatē | śabdasaṁdēhastvasādhāraṇatvāccōditaḥ | kiṁca |

āmikṣōtpadyamānēna karmaṇā saha yujyatē |
tatō vākyāntarōpāttamutpannēna tu vājinam ||

yathā cōtpattiśiṣṭasya balīyastvaṁ na ca kriyāmātraṁ niṣkr̥ṣya guṇāntaraṁ vidhātuṁ śakyatē tathōktaṁ citrādhikaraṇēvaiśvadēvādhiraṇēca | vaiśvadēvādhikaraṇanyāyēna ca prakaraṇamapēkṣitavyamaparaṁ vājinavākyēna | kutaḥ |

dravyadēvatasaṁbandhō yāgamātramapēkṣatē |
āmikṣāyāga ēvēti tatra prakaraṇādbhavēt ||

vājinaṁ hi vinā yāgēna bājibhirna saṁbadhyata iti kaṁcidyāgamapēkṣatē | tatra yadāmikṣāyāgasyaiva tadapyaṅgamiti kalpyatē tatprakaraṇāt | tataśca yadyapi vākyēnaivāmikṣāyāgē viśvē dēvā vidhīyantē tathā ’pyanyanirapēkṣavihitatvādāmikṣāyāḥ prakaraṇasāpēkṣavākyavihitādvājinādbalīyastvaṁ bhavēditi viśēṣaḥ | prakaraṇānapēkṣayāgasaṁbandhē cānyēṣāmihāpratītērapūrvayāgaḥ saṁbandhī bhavatīti bhēdaḥ | na caivamādīnāmanupāttapuruṣavyāpārāṇāmananumitē yāgē vākyāntarāpēkṣā ’stītyuktamāgnēyādiṣu |

viśvē dēvāśca rūḍhyaiva saṁbadhyantē payasyayā |
vājinēna tu saṁbandhō bhavēdavayavānugaḥ ||

vājina iti hyavayavaprasiddhyā viśvē dēvāḥ pratyāyyantē | vākyārthavaccāvayavārthau samuccitya saṁbandhaṁ kalpayitvā sā bhavantī śrutimātrōpanipātalabhyāyāḥ samudāyaprasiddhērdurbalā bhavatīti durbalataraḥ saṁyōgō vājinasya |

vājiśabdō ’pi vā ’śvādau sunirūḍhaḥ svabhāvataḥ |
klēśēnaiva vinā kāryādviśvadēvēṣu vartatē ||

dēvatātvaṁ nāma yasyaiva śabdēnōktaṁ tasyaiva yōgyasyāyōgyasya vā bhavatīti na jātinimittaṁ, yēnāyaṁ bājiśabdō balādanyatra nīyēta | ataśca vājiśabdō ’śvānāṁ dēvatātvaṁ vadanvinā kāryēṇa durbalayā ’vayavaprasiddhyā viśvadēvēṣu kalpyata iti viprakarṣaḥ |

satyapyavayavārthē ca vājinyanyā ’pi dēvatā |
purōḍāśādinētyēvaṁ klēśātprakr̥taniścayaḥ ||


[p. 538]
sarvē hyagnyādayaḥ purōḍāśādibhirannairvājinō vijñāyantē | tatrāmikṣāyāṁ tāvadannaśabdaḥ prayuktō na purōḍāśādāvityēkaḥ klēśaḥ | punarapi cāmikṣāmātragrahaṇē sati vaiśvadēvyāmikṣayaiva tadvatāṁ grahaṇamityaparaḥ | tataśca svarasēna śrutiranyatrāpi vartamānā satī prakaraṇēnaiva viśēṣē sthāpayitavyā | na ca tatra kiṁcinnimittamasyi | guṇabhāvēnōpādīyamānatvāhēvatāyāḥ | saṁskāryatvē ca ‘vrīhīnprōkṣati’ ityādiṣviva kathaṁcidapūrvasādhanalakṣaṇāyāṁ prakr̥tagrahaṇaṁ bhavēt | na cātra tadasti | vinā ’pi tēna karmaṇaḥ prayōjanavattvōpapattēḥ | kāmaṁ vājinasyaiva pratipattiḥ saṁskārō bhavēnna dēvatāyāḥ | prakr̥tagrahaṇē cāgnyādaunāṁ sadbhāvādanavadhāraṇam | atha viśvadēvēṣu sarvē saṁgr̥hītā bhaviṣyantīti tēṣāṁ grahaṇam | tadayuktam | sarvasaṁgrahasyāpramāṇakatvāt | bahuvacanaśrutyā sarvagrahaṇamiti cēt | na | tasya triṣvēva caritārthatvāt | na ca triṣvavadhāraṇajñānamiti cēt | na |‘mukhyaṁ vā pūrvacōdanāllōkavat’ ityavadhāraṇahētusadbhāvāt | tasmānna viśvēdēvagrahaṇē kiṁcitpramāṇam | sākāṅkṣā ca dēvatā dravyēṇa saṁbadhyēta | sā cātra vājiśabdēna dravyavatyēvōpādīyamānā nirākāṅkṣaiva pratyāyitēti na dravyāntarasaṁbandhaṁ kṣamatē | tasmādatulyabalatvam | kiṁ ca

śrutyaiva samavāyitvaṁ dēvatānāṁ svakarmasu |
viśvadēvaśrutistatra vājiśabdēna durlabhā ||

yadi hi vājinayāgē ’pi viśvē dēvā ēva dēvatātvēnābhyupagamyantē tatō ’vaśyaṁ nigamasthānēṣu viśvēdēvaśrutirēvōccāraṇīyā | sā cātra vidhiśabdē ’nuccāritatvādaśakyā labdhum | tatraivaṁ klēśēna labhyēta | vājiśabdaḥ kiṁcidarthaṁ vadati | sō ’pi rūpāsamavāyādviśvadēvaśabdaṁ lakṣayati | tatō ’sau vājinatyāgavēlāyāmuccāryamāṇatvēna vidhīyata iti klēśaḥ | tatrāpi cāryēna śabdalakṣaṇāyāmaviśēṣātsarvē dēvā niḥśēṣā dēvā ityādayaḥ sarvē paryāyāḥ prāpnuvantīti viśvēdēvaśabdō durlabhaḥ | na cānyaśabdōccāraṇē tēṣāṁ dēvatātvaṁ bhavati |‘vidhiśabdasya mantratvē bhāvaḥ’ iti vakṣyati | vājinaśabda ēvātra puruṣaḥ śāstrēṇa pravartita iti taduccāraṇēnaiva vājinasya dēvatā saṁpādanīyā | tataśca yadyapi viśvēdēvārtha ēvēha vājiśabdēnōcyamānō dēvatā bhavati, itaratra viśvēdēvaśabdēna tathāpi mahēndranyāyēnaviniyōgabhēdādvispaṣṭaṁ dēvatāpr̥thaktvamityaparō ’yaṁ dravyadēvatāsaṁbandhō vijñā
[p. 539]
yatē | na ca prāptē karmaṇyanēkārthaguṇavidhānaṁ saṁbhavatītyupapannamētat, guṇaścāpūrvasaṁyōgē bhēdaka iti || 23 ||


iti guṇādhikaraṇam || 9 ||
aguṇē tu karmaśabda iti pratyudāharaṇasūtram |

anyēnānavaruddhē hi guṇō yatra vidhīyatē |
tasminguṇavidhiḥ śakya iti karma na bhidyatē || 24 ||


iti guṇapratyudāharaṇādhikaraṇam || 10 ||
‘agnihōtraṁ juhōti’ iti prakr̥tya ‘dadhnēndriyakāmasya’ iti śrūyatē | tatra saṁdēhaḥ | kiṁ pūrvasmādidaṁ karmāntaramuta tasyaiva guṇātphalamiti | dvayamēva purastādavasthitam | aguṇōtpattau karmaṇi tatraiva guṇaḥ | saguṇōtpattau tu prakārāntarēṇa cāvidhīyamānānēkaguṇasaṁgatau satyāṁ karmāntaratvamiti | tadihāguṇaśca karmaśabdō ’nēkārthōpādānaṁ ca vākyē śrūyatē | tēna saṁbhavāsaṁbhavayōḥ saṁdēhaḥ | tata ētatsiddhyarthamidaṁ vicārayitavyam | kimiha hōmātphalamuta guṇāt |

kimarthaṁ punaḥ‘gōdōhanēna paśukāmasya’ ityētad vr̥ttyantarōdāhr̥tamatikramyatē | bhēdābhēdayō
[p. 540]
ranupayōgāt | kratvarthapuruṣārthavicārēhi tasyaitasya vōdāharaṇēna kaścidviśēṣaḥsyāt | iha tu bhēdābhēdalakṣaṇē tadanuguṇamudāhartavyam | na ca praṇayanasya dēśāntaraprāptisaṁskārātmakatvādbhēdābhēdayōrviśēṣaḥ | yadi ca gōdōhanātphalaṁ yadi ca tadvataḥ praṇayanādubhayathā ’pi tādr̥gēvānuṣṭhānam | iha punaryadi guṇātphalaṁ tataḥ sāyaṁprātarāhutyōrēva dadhi prayōktavyam | atha hōmāttatō naiyamikahōmavyatiriktamaniyatakālaṁ dadhisādhanakaṁ hōmāntaraṁ sakr̥dēva darvihōmatvādapūrvaṁ kriyata ityasti bhēdajñānē viśēṣaḥ | nanu ca hōmādapi phalē‘saṁnidhau tvavibhāgāt’ ityanēna nyāyēna svargayāvajjīvayōriva tadēva karma vidhīyatē | naitadēvam |

yadi nāmāvibhāgaḥ syātkarmaṇaḥ pratyabhijñayā |
tatastadēva karma syādanyathā bhēdaniścayaḥ ||

phalanimittādau hi vidhīyamānaṁ karmānutpannaṁ taiḥ saṁbandhuṁ na śaknōtītyarthādutpattividhitvamapyanubhavitumupakramatē | tatra yadi balīyasyā viparivr̥ttyā tādrūpyādapracyutayā pūrvakarmōtpattirūpaṁ sthāpyatē tatrōtpādakaśaktivirōdhātpratyabhijñānabalēna tadēva karmādhyavasīyata iti na bhidyatē | yadā tu pūrvakarmarūpātkiṁcidapyādhikyaṁ vijñāyatē tadā naivāvibhāgajñānamastītyarthādutpattividhirbhavannanyēna tadrūpōtpattisamarthēna vidhyantarēṇānivāritaśaktiḥsatyapyanyaparatvē ’nupādēyaṁpratyupādānātkarma bhinatti | na ca ‘dadhnēndriyakāmasya juhuyāt’ ityatrendriyaṁ pratyupādānāddadhiviśiṣṭahōmāntarabuddhirbhavantī kēnacittadrūpōtpattimupasthāpayatā vāryatē | kutaḥ |

hōmō hi prakr̥taḥ śuddhaḥ svavākyādavadhāritaḥ |
sō ’smindadhiviśiṣṭatvādvibhāgēnaiva gamyatē ||

‘agnihōtraṁ juhōti’ iti hōmaḥ śuddha utpannaḥ, iha ca dadhiviśiṣṭaḥ śrūyatē, tēnāvibhāgādityasyābhēdahētōrasiddhatvādbhidyatē | nanu ‘dadhnā juhōti’ ityastyēva dadhiviśiṣṭō hōmaḥ | na | tasyānutpattivākyatvāt | yēna tāvadasāvutpāditō na tatra dadhiviśiṣṭaḥ, yatra dadhisaṁbaddhastatra nōtpāditaḥ | tatsaṁnidhērguṇārthēna punaḥ śrutiritisādhitatvāt | utpattivākyēnaiva ca phalavākyasyōtpādakatvaṁ pratibadhnatā karmāntaratvaṁ nirākri
[p. 541]
yatē na guṇavākyēnānutpādakatvāt | utpattivākyēnaiva ca sarvāṇi prākaraṇikāni guṇaphalanimittavākyāni saṁbadhyantē na parasparēṇa | kutaḥ |

tānyutpattimapēkṣantē sā cāvyavahitā yataḥ |
guṇādīnāṁ tvasaṁbandhādvyavadhiḥ syātparasparam ||

anutpannasya guṇādibhirasaṁbandhādutpattiḥ sarvairapēkṣyatē | na tu parasparāpēkṣāyāṁ kiṁcitkāraṇamasti | saiva ca sarvatrānusyūtatvādasaṁbandhinā ’vyavadhīyamānā saṁbadhyatē | guṇānāṁ ca parārthatvādasaṁbandhē sati ēkēnāpi vyavahitānāmananuṣaṅgānna kēnacidēkavākyatvamastīti na ‘dadhnēndriyakāmasya’ ityatra ‘dadhnā juhōti’ ityētadupatiṣṭhatē | vakṣyati caitat‘ēkasya tūbhayatvē saṁyōgapr̥thaktvam’ ityatrādhikaraṇē | tatraitatsyāt | saivōtpattirvākyāntarēṇa dadhimatī kalpitā ’nuṣajyamānā ’tra bhēdabuddhiṁ nirākariṣyati | tadanupapannam | ēvaṁ hi sati—

vākyāntarēṇa tatkarma yathā dadhnā viśēṣitam |
taṇḍulādibhirapyēvamiti naikātmikaṁ bhavēt ||

utpattivākyē tāvatkēvalē nirīkṣyamāṇē śuddhahōmāvagamādapratyabhijñānam | atha prākaraṇikaguṇavākyānuraktamālōcyatē tathāpitaṇḍulādidravyaviśiṣṭatvānnaiva kēvaladadhiyuktē vākyē ’sti pratyabhijñānam | atha dadhisadbhāvamātrāpēkṣiṇīndriyakāmavākyē satyapi taṇḍulādīnyanapēkṣitatvādasattulyānyanāśritya kēvalaṁ dadhi grahīṣyata iti | tathā sati tadēvāpatitaṁ bhavati | ‘dadhnā juhōti’ ityētadēva vākyaṁ kēvalaṁ gr̥hyata iti | nivāritaṁ caitat | api ca

dadhyatra daśamē pakṣē taddhōmasya viśēṣaṇam |
nityaṁ cēndriyakāmasya tēnāpi na nirūpyatē ||

yadyapi tāvaddadhyādīni nityaṁ hōmē samuccīyēran tathā sati vicitramapi karmaikadēśagrahaṇēna cōditamiti kathaṁcitkalpyēta | dadhyādīnāṁ tu vaikalpikatvādēkaikasyaiva daśamē pakṣē hōmāṅgatvam | ataśca dadhivākyē ’pyālōcyamāmē pākṣikaṁ dadhi dr̥śyatē | nityavacca tadindriyakāmahōmē śrūyatē | tasmādapi na pratyabhijñāyatē | na ca yadā dadhnā juhuyādityēvamanuvadituṁ śakyatē | phalasyāvidhēyatvāt | ēṣā hyatra vacanavyaktiḥ | yadīndriyakāmasyadā nityaṁ kēvaladadhiviśiṣṭaṁ hōmaṁ kuryāditi | na cāsau tādr̥ganyataḥ prāpta iti
[p. 542]
bhidyatē | nanu hōmarūpamātraṁ tāvatpratijñātaṁ tatpratyabhijñānāccābhēdasiddhiḥ | yattu dravyaṁ na pratyabhijñāyatē na tatkarmabhēdakāraṇam | tasmāttadēva karma guṇamātrābhyadhikaṁ phalē vidhīyatē | naitadēvam | kutaḥ |

prāptē karmaṇyanēkārthavidhiḥ pūrvaṁ nirākr̥taḥ |
tvatpakṣē ’nēkasaṁbandhavidhiścātra prasajyatē ||

dadhihōmasaṁbandhaṁ hōmaphalasaṁbandhaṁ ca vidadhadvākyaṁ bhidyatē | tēnāvaśyaṁ viśiṣṭavidhiramyupagantavyaḥ | tataśca siddhaṁ karmāntaratvam | yathaiva cārthādaniyatānēkadravyakatvē prāptē kēvaladadhiniyamādēkārthavidhānaṁ, tathaiva parasparānapēkṣaistaṇḍulādividhivākyairvaikalpikadaśadravyakatvē kalpitē taṇḍulādivyudāsēna kēvaladadhiniyamakaraṇāt | na hyasāvētasmādvākyādr̥tē kathaṁcidapiprāptaḥ, tēna hōmātphalē bhavati karmāntaratvam | ataḥ pūrvapakṣaḥ parigr̥hyatē |

karmaśabdē ’guṇē ’pyatra karma bhūyō vidhīyatē |
phalaṁ hi śrutamētasminkarmatastacca yujyatē ||

samastamēvabhāvārthādhikaraṇaṁ pūrvapakṣaḥ | tatra hyētadavasthitam—ākhyātaśabdāḥ phalapadēna saṁbadhyantē na dravyaguṇaśabdā iti | tasmātphalasya karmayōgitvātphalaśrutau satyāṁ karma vidhīyatē na karmaṇi guṇaḥ | katham |

prāptastāvadguṇō naiva vidhānaṁ punararhati |
aprāptavidhipakṣē ’pi bhavēdvyarthā phalaśrutiḥ ||

tatra nāmāguṇē karmaśabdē sati guṇō vidhīyatē | yatra sa guṇō na bhavati | yatra cārthāntaraṁ na śrūyatē | na cēha dvayamapi tadasti | dadhnō vākyāntarēṇaiva prāptatvāt, phalasya cābhyadhikasyōpādānāt | ata āha—phalamiha śrūyatē tacca karmaṇō nyāyyamiti | tatra kiṁ dr̥ṣṭaṁ hi karmaṇaḥ phalamitipraśnasya dvidhā pratibhāsaḥ | ēkastāvannēti brūmaḥ |na hyētad dr̥ṣṭēnānēna sidhyatītyādērnirākaraṇaparatvēna siddhāntacchāyānusārātkimityētāvānēva praśnaḥ | kimityētannyāyyamityarthaḥ | itara āha—dr̥ṣṭaṁ hi karmaṇaḥ phalamiti | tasyōttaraṁnēti brūma iti | yadītyādi tāvatsvayamēvā
[p. 543]
śaṅkya nirākarōti-yāvattasmānnaivaṁjātīyakēṣvētadbhavatīti |tatra tu kathaṁ tarhi hōmānnyāyyaṁ phalamityayabhaikāntikaḥ siddhāntavādinaḥ praśnaḥ | sa cātmīyavacanōpasaṁhārādanantaraṁ duḥśliṣṭaḥ pratibhātītyēṣaiva granthayōjanā yuktatarā |tacca karmaṇō nyāyyamitipūrvapakṣavādinā ’bhihitē siddhāntavādī dadhipadānarthakyabhayēna bhāvārthādhikaraṇanyāyāsaṁbhavācchabdasyāsāmarthyaṁ manyamānaḥ pr̥cchati—kiṁ dr̥ṣṭaṁ hi karmaṇaḥ phalaṁ kr̥ṣyāditaityanēna nyāyēna sāmānyatō dr̥ṣṭēna hōmātphalaṁ manyasa iti | yadyapi ca cōdanālakṣaṇadharmābhyupagamādanumānādīnāmīdr̥śēṣvarthēṣvasāmarthyaṁ sthāpitaṁ tathāpi vēdārthanirṇayē tēṣāṁ kāraṇatvāniṣēdhāttadarthanirṇayārthamanumānōpanyāsaḥ | paraḥ punarbhāvārthādhikaraṇavāsitāntaḥkaraṇa ākṣipannāha—mā mē adhyārōpamēvaṁ dāḥ | śabdē sati na hyanumānaṁ bravīmi | na caitēna sāmānyatō dr̥ṣṭēnāsmadabhimataṁ sidhyati | asiddhānaikāntikaviruddhādidōṣaduṣṭatvādanumānasya | katham | yadi tāvaddhōmaḥ phalavānphalavattayā dr̥śyamānatvādityucyatē tataḥ pratijñātārthaikadēśatvādasiddhatvam | atha kr̥ṣyādīnāṁ phalavattayā dr̥śyamānatvāditi tatō ’pyapakṣadharmatvam | atha vinaiva pakṣadharmatvādyadr̥cchāmātrēṇa kalpyēta tatastaddravyēṣvaviśiṣṭam | atha sādr̥śyadvārēṇōpamayā kalpyēta tacca sādr̥śyaṁ phalavadbhiḥ kr̥ṣyādibhiḥ saha hōmasya kriyātmanā vidyatē na dravyasyākriyātmakatvāt, iti | tatra dravyasyāpyastyēva kiṁcitsādr̥śyamiti manasi kr̥tvā yadi pratyāsannāvāntarasādr̥śyāpēkṣayā tannirākriyatē tataḥ śakyaṁ pratyāsannatarāpēkṣayā hōmasyāpi nirākartumiti manyamāna āha—hōmō ’pyasadr̥śaḥ | sādhanasvarūpaphalabhēdātkr̥ṣēḥ |

atha kiṁcitsādr̥śyaṁ gr̥hyatē—taddravyasyāpi sadanityaṁ dravyavatkāryamityādidharmabhēdādastīti pūrvābhiprāyavivaraṇam |atha dravyādanyatsadr̥śataramastīti—āpēkṣikatvātsādr̥śyasya susadr̥śē ’pēkṣitē viprakr̥ṣṭaṁ visadr̥śamēva bhavati | tēna kriyātvē kr̥ṣihōmavartinyapēkṣitē viprakr̥ṣṭatvātsadanityādiyuktaṁ dravyaṁ sadr̥śamēvētyucyatē | tathā sati kriyāntaramapi
[p. 544]
dr̥ṣṭārthabhōjanagamanādyavāntarasādr̥śyāpēkṣayā kr̥ṣihōmayōrviprakr̥ṣṭatvādasādr̥śyamēvētyakāraṇaṁ syāt | āha ca—

nāsminparamasādr̥śyaṁ dr̥śyatē kr̥ṣihōmayōḥ |
kiṁcitsādr̥śyadr̥ṣṭistu dravyē ’pyastītyaniścayaḥ ||

na caitatsiddhamiti-upamānēna sādharmyamātrānumānēna vā sarvadharmaprāptiranumānōktavyāpyavyāpakabhāvanirapēkṣā ’yuktā | sarvapadārthānāmēkatvaprasaṅgāt | tathā cōktaṁ—na hi dēvadattasya śyāmatvē yajñadattasya śyāmatvaṁ bhavitumarhati | tathā hi |

na sāsnānugatirdr̥ṣṭā gavayē sadr̥śē gavā |
prakr̥tēśca phalādīni yānti vikr̥tiṁ kvacit ||

yaddhi yasya kāraṇabhūtaṁ dr̥ṣṭaṁ siddhē—dr̥ṣṭāntadharmiṇi,taccētsādhyē ’pi—pakṣē,kāraṇabhūtamitigamyatēbhavati tattasya sādhakamiti | atō vacanātkāryakāraṇayōrēva gamyagamakabhāvō bhāṣyakārābhiprēta iti kēcinmanyantē | tattvayuktam | akāryakāraṇabhūtānāmapyanityatvakr̥tatvādīnāṁ gamyagamakabhāvaprasiddhēḥ | kāryakāraṇayōrapi ca na tathā kāraṇaṁ gamakaṁ vyabhicārabahutvādyathā kāryam | tasmālliṅgamēva vyāpyatvēna dr̥ṣṭaṁ sapakṣē vyāpakasyānyatra sādhyabhūtasya gamakatvasaṁbhāvanayā gr̥hyamāṇaṁ kāraṇamityuktamiti draṣṭavyam | ēvaṁ cahētvadhikaraṇē vyākhyātam | tathā ca vivr̥ṇōtitasmātsadr̥śamapi sādhakamasādhakaṁ vēti parīkṣitavyamiti |

yadi tarhi parīkṣitēna ca kāraṇēnābhihitēna kāryamidamabhidhīyatē | ‘dadhnēndriyakāmasya’ ityatra vākyē yatkarma tatphalavatkarmatvāt kr̥ṣyādivat | karmasādhyaṁ vēdaṁ phalaṁ phalatvādvrīhyādivat ityētadanumānāyāthayatkarma tatphalavaditi, pratisādhanābhidhānēnā
[p. 545]
naikāntikīkarōti,uparatē karmaṇi dravyāṇāṁ—tantvādīnāṁ,tatsaṁyōgādīnāṁ ca dravyāntaraṁ—paṭādi,phalaṁ dr̥ṣṭamiti | uparatagrahaṇaṁ ca karmavyatirēkapradarśanārtham | ēvaṁ hi śaṅkayatē kadācidihāpi karmanimittamēva phalaṁ vadēt | tēna bravīti, indriyakāmavākyē dadhi phalavaddravyatvāttantuvat | indriyaṁ vā dravyajanyaṁ phalatvātpaṭādivat |api ca kr̥ṣērnādr̥ṣṭamiti hētōrviruddhatvaṁvadati | yathaiva hyayaṁ hētuḥ karmaṇaḥ phalavattvaṁ phalasya vā karmajanyatvaṁ sādhayati ēvaṁ dr̥ṣṭārthaphalatvam | aśabdagamyaphalatvaṁ vā sādhayati | tasmānnaivaṁjātīyakēkāryakāraṇabhāvē samastahētudōṣasaṅgādētadbhavati kvaciddr̥ṣṭādanyatrādr̥ṣṭasyāpi siddhiriti | yadyētadanumānaṁ tvayaiva nirākr̥taṁkathaṁ tarhi hōmānnyāyyaṁ phalamityucyatē | yadvā, itikaraṇānta ēva praśnaḥ |ucyatē |śabdēnāvagamyatē tatphalabhitibhāvārthādhikaraṇōpanyāsēnōttaram |tasmāddhōmātphalamiti nyāyyam |dadhnaḥ phalamiti cānyāyyamityarthasiddhaṁ sadyaducyatē tattulyabalavattvanirākaraṇārtham | kadāciddhi dvayamapi nyāyyaṁ bhavēt |api ca dadhyubhayamasamarthaṁ kartumiti | na tāvatkarmānapēkṣasya dadhnaḥ karaṇatvamasti | yēna kēvalaṁ phalasaṁbandhyēva syāt | ata ubhayatra vidhātavyaṁ, na ca tacchakyamiti |nanu kambalanirṇējanavaditi prāsaṅgikakarmasaṁbandhābhiprāyēṇa vastvasāmarthyanirākaraṇārthaṁ vā | tathāhi dadhyubhayamasamarthamiti—yathāśrutagr̥hītēna paravacanēna vastvasāmarthyamēvōktamiti dr̥śyatē |

na brūma ēkasyōbhayaṁ prayōjanaṁna yuktamiti | na vayaṁ vastusāmarthyamapahnumahē, kiṁ
[p. 546]
tarhi | samarthē ’pi vastunyavihitādanuṣṭhānādavaśyaṁ dadhyubhayārthatvēna vidhātavyam | na caitadasti, anēkasaṁbandhakaraṇē vākyabhēdaprasaṅgāt | saṁnikr̥ṣṭāsaṁbhavēna viprakr̥ṣṭō ’rthō vidhīyatē | tadiha dadhihōmasaṁbandhē saṁnikr̥ṣṭē dadhiphalasaṁbandhē ca viprakr̥ṣṭē yugapadvidhīyamānē yugapadēva saṁbhavāsaṁbhavāvabhyupētavyau syātām | tasmādanyataraparityāgē sati tvatpakṣasiddhirbhavatīti saṁnikr̥ṣṭavaśēnadadhyapi hōmēna saṁbadhyatē sō ’pi phalēnēti karmayuktē sati phalē siddhaṁ karmāntaratvamiti || 25 ||

yādr̥śēṣu vākyēṣu dhātvarthātphalamiti bhāvārthādhikaraṇē sāṁdhitaṁ tairananugamyamētat | katham |

yāvaddhi vidhisāmarthyaṁ dhātvarthādanapōddhr̥tam |
tāvadyaḥ phalasaṁbandhaḥ sa dhātvarthasya gamyatē ||

bhavētphalaśrutiryā tu guṇasaṁvaritē vidhau |
sā tadgatavidhispr̥ṣṭā tēna yātyēkavākyatām ||

bhāvanāsthamēva vidhitvaṁ tādarthyabhēdēna tatra tatra saṁkrāmati | tadyadā dhātvarthasaṁkrāntyavasthāṁ phalavatīṁ bhāvanāmāsādayati tadā dhātvarthamēva karaṇī karōti | anyacca tadarthaṁ bhavati | tacca ‘agnihōtraṁ juhuyātsvargakāmaḥ’ ityādiṣu nāmnō vidhiśaktyapahārāsamarthatvādavihatam | iha tu dadhipadamaśēṣanāmadhēyalakṣaṇāsaṁsparśādavaśyaṁ vidhātavyaṁ saduttārayati
[p. 547]
dhātvarthōpanipatitaṁ vidhitvam | ataścākāṅkṣitadhātvarthānuvādāyāṁ dadhyanuraktāyāṁ bhāvanāyāṁ phalamupalabhyamānaṁ dadhisādhanakamēvāvadhāryatē na hōmasādhanakam | nahyavidhīyamānānāmarthānāṁ sādhanatvaṁ saṁbhavati | na ca vidhēyāntarōpādānē sati atikrāntārthavidhānamavakalpata ityuktam | yathā ca dadhnā vidhyākṣēpānna hōmavidhānaṁ tathā phalapadapratyavēkṣaṇānna hōmē dadhividhānam | kiṁ tarhi | phalabhāvanāyām | tasmāddadhnaḥ phalamiti |katamō ’tra śabdaḥ puruṣaprayatnasya vaktēti | dadhiphalapadayōrbhāvanānabhidhāyakatvēna sākṣādvidhiviṣayatvānupapattērākhyātapratyayāpēkṣaṇē ca‘āśritatvātprayōgasya’ ityēvaṁ dhātvarthatyāgāśaktēstata ēva phalēna bhavitavyamiti manvānasya praśnaḥ | siddhāntavādī tu pratyayārthavidhitvaṁdhātvarthānuvādatvaṁ ca vibhaktaṁ paśyannāha—juhuyāditi |nanu śrutyā hōmasaṁbaddhamēṣaitiparasya svābhiprāyavivaraṇam | puruṣaprayatnaśca vidhyupētā bhāvanōcyatē | satyaṁ bhāvārthādhikaraṇanyāyēnaśrutibalīyastvādēvamanyatrāśritam | iha ca yē bhavadīyaṁ pakṣamāśrayēraṁstē śrutimapabādhēraṁstarām | katham |

syādbahvarthavidhānaṁ tē stōkārthavidhisaṁbhavē |
matvarthaścōpalakṣyēta padatyāgō ’nyathā bhavēt ||


[p. 548]
stōkārthavidhisaṁbhavē tāvadvidhāyakō bahutarārthavidhānamupēkṣatē | hōmasya ca phalabhāvanākaraṇatvādbhāvayēdindriyaṁ hōmēnētyēvamavasthitasya karaṇabhūtēnaiva dadhnā samatvātsaṁbandhē ’nuprapadyamānē ’vaśyaṁ matvarthalakṣaṇā parigrahītavyā dadhimatā hōmēnēti | na ca tasyāṁ kiṁcitpramāṇamasti | na ca dadhiśabdasyāsati pravr̥ttinimittē karmanāmadhēyatvaṁ ghaṭatē | sō ’yamubhayasmādbhraṣṭō dadhiśabdō ’narthaka ēva prāpnōti | tataśca śabdadharmasaṁnikarṣānugrahēṇa dharmyēva śabdaḥ parityāgādbādhita iti bādhyētatarāṁ śrutiḥ | guṇasamabhivyāhārapakṣē tu na kasyacidbādhaḥ | tatraitaducyatē | juhōtīti śabdō bādhita iti tatparihārārthamāha—avaśyaṁ juhuyāditivaktavyam | katham |

na dadhīndriyasaṁbandhō bhāvanāpratyayādvinā |
na cāsyōccāraṇaṁ śakyaṁ kēnaciddhātunā vinā ||

pratyayastāvadavaśyamēva dadhīndriyaviśiṣṭāṁ bhāvanāṁ vidhātumuccārayitavyaḥ | sa ca kēvalaprayōgāsaṁbhavāddhātuvyatiriktaprakr̥tyanupapattēśca yataḥ kutaściddhātōḥ para uccārayitavyaḥ | tataśca yatra kvacana dhātāvupādātavyē prāptē prakaraṇaprāptahōmōpādānamaṅgīkr̥tam | dadhisaṁbandhō ’pi cāsya prakaraṇādēvāśrayāśrayirūpaḥ prāptō ’nuvadiṣyatē | yathā ca na vibhaktērvacanamēvaikaṁ prayōjanamiti grahādiṣu kārakamātrapratipattyarthamuccāryamāṇanāntarīyakatvādavivakṣitāmapi saṁkhyāṁ pratyāyayatīti vakṣyatētathā ’tra pratyayānugrahārthamapi dhāturuccāryamāṇaḥ saṁbandhabalādavivakṣitamapi svārthaṁ pratyāyayati | na hi tasyārthapratyāyanamātramēvaikaṁ prayōjanamiti vaktavyam |nanūcyamānē ’pīti—pratyayānugrahārthaṁ dhāturuccāryamāṇaḥ svārthaṁ pratyāyayatīti | na cāsya grahaikatvavadavivakṣākāraṇaṁ kiṁcidasti | tasmādyathābhilaṣitakēvalakarōtyarthāsaṁbhavādasamarthamētaditi | naiṣa dōṣaḥ | satyapi hōmasaṁbandhē karōtyarthā
[p. 549]
napāyāttāvanmātrēṇa prayōjanasiddhiḥ | yastu hōmasaṁbandhakr̥tō viśēṣō nāsau kiṁcidviruṇaddhi | prakārāntarēṇa vā bhāvanāṁ viśēkṣyati |nanvēvaṁ sati sa ēva dōṣaiti | aparityajyamānō ’pi hōmō balātkaraṇī bhavatīti manyatē | siddhāntavādī tvāha— vākyāntarābhyastasyajuhuyāditi śabdasyaitatsāmarthyaṁyēna tavēyaṁ bhrāntirbhavati hōma ēva karaṇamiti | nipuṇatastu paśyatāṁ yathaiva pratyāsattēḥ sādhyāṁśamupadhāvannayōgyatvātpracyāvyatē tathā ’tra dadhipadānurōdhēna sādhanāṁśāt | yathā ca tatra pratīyamānaṁ bhāvanāviśēṣaṇatvamaṁśāntarē ’vasthitamēvamihāpi guṇāśrayatvēnāvasthāsyatē | yathōktaṁ vr̥ttikārēṇahōmāśritō guṇaḥ phalaṁ sādhayiṣyatīti | kaḥ punarāśrayāśrayisaṁbandhō nāma | kiṁ kēna kathaṁbhāvavyatirikta utāvyatirikta iti | kēcittāvadāhurvyatirikta ēvāyamiti | katham |

yathaivāṁśatrayāpēkṣā bhāvanā ’nyatra gamyatē |
tathā guṇaviśiṣṭāyāṁ caturthōṁ ’śō ’pyapēkṣyatē ||

yatra dhātvarthakaraṇikā bhāvanā cōdyatē tatrāṁśatrayēṇaiva samāpyatē | yatra guṇaḥ karaṇatvēna cōdyatē | tēna ca karaṇabhūtēna phalamutpādayitavyaṁ nōdāsīnēna | tatrāsya kaṁciddhātvarthamakurvataḥ karaṇatvānupapattēḥ kaṁ dhātvarthaṁ sādhayatā tēna phalaṁ bhāvayitavyamiti caturthamapēkṣāntaraṁ jāyatē | yaśca dhātvarthaḥ sādhyaḥ sa ēva guṇasya karaṇatvōpajananādāśraya ityucyatē | tatra vākyē ’nyasaṁbandhaparē vākyabhēdaprasaṅgātsvayamāśrayaṁ darśayitumaśaknuvanti | prakaraṇādagnihōtrahōma āśrayō labhyatē | tathālabdhaśca pratyayānugrahārthapravr̥ttēnālambhādivacca cōdanāliṅgabhūtēna dhātunā ’nūdyatē |

‘yadaikasmādapūrvaṁ tadētarattadarthamiti’ ca nyāyēna dhātvarthō nāmapadārthānugrahārthō ’dhyavasīyatē | śakyatē tvatra na caturthyapēkṣā ’stīti vaktum | karaṇāpēkṣaiva hyēṣā pravitatatarā jātā | dhātvarthēna hi sā śīghraṁ nivartyatē | guṇasya tu kriyāsaṁbandhōttarakālaṁ karaṇatvaṁ niṣpadyata iti ciratarēṇa | tasmāttisra ēvāpēkṣāḥ | tēna hōmōpajanitakaraṇatvē phalavati
[p. 550]
guṇē ’vadhāritē kathaṁbhāvāpēkṣāyāṁ satyāmagnihōtrētikartavyataiva pūraṇī bhavatītyādisaṁsthādhikaraṇaviṣayaḥ paryavasitē ’dhikaraṇārthē prasaṅgādabhidhīyatē | tatra—anayā ’gnihōtrētikartavyatayēti | kēcittāvadāhuḥ—agnihōtramēvētikartavyatēti | tattvayuktam | karaṇavyatiriktatvāditikartavyatāyāḥ |hōmasyaca prāguktēna nyāyēna karaṇāṁśāvyatirēkāt | atō ’gnipraṇayanādikaivāgnihōtrētikartavyatētyucyatē |kuta ētaditi | kathamadhātvarthasyētikartavyatāsaṁbandha ityabhimānāt |phalasādhanasya dadhnaiti | yathaiva hōmasya karaṇatvāditikartavyatānugrāhyatvaṁ bhavati, ēvaṁ tata ēva kāraṇāddadhnō ’pīti |asyāścētikartavyatāyāḥ saṁnidhānāditi |saṁsthādhikaraṇavipratiṣiddhasamānavidhānatvābhyupagamāpattēścōdanāliṅgasyacēti punaratidēśanyāyōpanyāsādasaṁbaddhatvam | yadi tāvatsaṁnidhānātsaṁbadhyatē kiṁ cōdanāliṅgasadbhāvēna | atha cōdanāliṅgasadbhāvaḥ pramāṇaṁ sa dūrasthasyāpyaviśiṣṭa iti vyarthā saṁnidhānavācōyuktiḥ | ata ēvaṁ vaktavyam | āśrayatayōpasthitēna hōmēnōpakārapradānakramēṇētikartavyatāyāḥ saṁnidhānādatidēśanimittasya cacōdanāliṅgasya juhōtyarthasya darśanāt | yasmādēva cāyaṁ cōdanāliṅgatvēna juhōtyarthaḥ prakaraṇātprāptō ’nuvadiṣyatē tasmādasyōtpattēḥ phalaṁ vā prati pratyayō na vidhāyakaḥ | kēna prāptasyānuvāda iti cēdata āha—na cānyaddhōmasyōtpattivākyaṁ vidhāyakaṁ nāstīti | kēcittvanyathā ’sya vacanasyārthaṁ varṇayanti | na cānyaddadhiphalādindriyādagnihōtrahōmasya svargādiphalaṁ nāsti | svavākyēna prāptatvāditi | tattvanāśaṅkitāprastutōpanyāsādasaṁbaddhamiti pūrvōktamēva jyāyaḥ | tasmānna karmāntaram | kiṁ tarhi | tasminnēva karmaṇi dadhnaḥ phalaṁ hōmaścānugrāhakaḥ | athavātēnaiva kāraṇēna, dadhiśabdasyāpramādapāṭhātkēvalācca dadhnaḥ phalasiddhyasaṁbhavādubhayatiraskārēṇa saṁbandhādēva phalamubhayōśca dadhihōmayōstādarthyam | atra tu pūrvōktēna
[p. 551]
nyāyēna dadhihōmasaṁbandhakr̥tō vākyasyāsya caikavākyatvābhāvāddadhiphalasaṁbandhē cānirvr̥ttē hōmasaṁbandhaḥ prākaraṇikō nāstītyanēnaiva vākyē hōmasaṁbandhaṁ kr̥tvā phalaṁ prati vidhāvāśrīyamāṇē ’nēkārthavidhānādvākyabhēdaḥ syāt | atō dadhna ēva phalamityēṣaiva vyākhyā yujyatē | tathā ca samāptāvupasaṁhr̥taṁtēna dadhnō hōmēna saṁbadhyamānātphalamiti |tēna athavēti vikalpamātrapradarśanārthaṁ draṣṭavyam | anyē tu vadanti | ēka ēvāyaṁ pakṣaḥ sōpapattika ādita ārabhyōpasaṁhriyatē |tasmāddadhnaḥ phalam | atō dadhiśabdasya vivakṣitatvāditi capāṭhaḥ | athavēti tu pramādalikhitamiti | śakyaparihāraṁ tvidam | katham | yadaiva dadhnēndriyakāmasya bhāvayēditi saṁbadhyatē tadaiva karaṇabhūtāddadhnaḥ phalamityavagamātkaraṇatvānyathānupapattikāritaḥ kriyāmātrasaṁbandhō ’vagamyatē | śaktirūpa ēva ca kriyākārakayōḥ saṁbandha iti karaṇavibhaktyantargatatvātpratyayārthasya ca prādhānyātprātipadikārthōpasarjanaḥ saṁbandha ēva phalāya vidhīyatē | tasmiṁstu vihitē pūrvavadēva prakaraṇātkriyāviśēṣō hōmō lakṣyatē | tatra tu dravyadēvatāsaṁbandhanyāyēna kriyākārakasaṁbandhasya phalasaṁbandhē vr̥ttē kō ’sau kriyāviśēṣa ityapēkṣāyāṁ viśēṣaṇaviśēṣyasaṁbandhaṁ kartuṁ prakaraṇēna hōma upanīyatē | tēnōcyatē dadhihōmasaṁbandhaḥ phalāya vidhīyata iti | tataścāthavēti samyakpāṭha ēva | samāptyupasaṁhārastvādyapakṣasya draṣṭavyaḥ | athavā ’syaiva saṁbadhyamānagrahaṇēna dadhyupasarjanasaṁbandhanirdēśa ityadōṣaḥ | nanu dadhnēti cēndriyakāmasyēti ca padadvayavyāpārādvākyaṁ bhidyēta | naiṣa dōṣaḥ | kutaḥ |

naiva hyanēkasaṁbandhādvākyabhēdaḥ prasajyatē |
anēkavidhiśaktyā hi bhēdō nāsti ca sō ’tra naḥ ||

bahavō ’pi hyarthā yugapadēkēna saṁbadhyantē | na ca tāvatā vākyaṁ bhidyatē | anēkavidhitō hi vākyabhēda uktaḥ | sa cātra nāstyēva | phalasyāvidhēyatvāt | ēṣā hyatra vacanavyaktiḥ | yadindriyaṁ bhāvayēdityanūdya taddadhnēti vidhīyatē | yō hi yadicchati sa tatkarōtīti hīndriyaṁ bhāvayituṁ svarasata ēva puruṣaḥ pravartatē | tataśca tadaṁśayuktāṁ bhāvanāṁ pratyayō ’nūdya karaṇāṁśamātrayuktāṁ vidhatta ityēkārthavidhānānna vākyabhēdaḥ | tasmāddadhipadasyārthavattvāya guṇātphalamakarmāntaratvaṁ cēti siddham || 26 ||


iti indriyakāmādhikaraṇam || 11 ||

[p. 552]
idānīmasyāpavādārthamuttaramadhikaraṇamārabhyatē | tatra viṣayaṁ tāvaddarśayati—‘trivr̥dagniṣṭudagniṣṭōmaḥ’ | ‘tasya vāyavyāsvēkaviṁśamagniṣṭōmasāma kr̥tvā brahmavarcasakāmō yajēta’ ityētamagniṣṭuṁtaṁ prakr̥tya ‘vāravantīyamagniṣṭōmasāma kāryam’ iti ca guṇaṁ ‘vidhāya punarbravīti ‘ētasyaiva rēvatīṣu vāravantīyamagniṣṭōmasāma kr̥tvā paśukāmō hyētēna yajēta’ iti | tatrāpi pūrvavadēva saṁdēhaḥ | kiṁ guṇaviśiṣṭō yāgaḥ pūrvasmādvyatiriktaścōdyatē kiṁ vā pūrvasyaiva guṇādindriyavatpaśavaḥ phalamiti | kiṁ tāvatprāptaṁ, samastēnaiva pūrvādhikaraṇēna guṇātphalamiti | tathā hi—

rēvatīvāravantīyasaṁbandhavyāpr̥tē vidhau |
śrūyatē phalamatrāpi yāgō ’tō na vidhīyatē ||

rēvatīvāravantīyasaṁbandhaṁ ca kariṣyati |
vinaiva pratyayāvr̥ttyā kr̥tvāśabdaḥ pr̥thak śrutiḥ ||

yastu rēvatīvāravantīyasaṁbandhōtpattividhānāttasya ca phalaṁ prati vidhānātpratyayāvr̥ttilakṣaṇō vākyabhēda āśaṅkyatē sō ’pi nāśaṅkitavyaḥ | svayamēva vēdēna tatphalasyōpāttatvāt | rēvatīṣu vāravantīyaṁ kr̥tvēti niṣpāditē hi saṁbandhē yajēḥ parēṇa liṅā phalasaṁbandhaḥ kēvalaḥ kartavyaḥ | tēna nāvr̥ttidōṣō bhaviṣyati | tatrāpyādhāranirdēśādrēvatīnāṁ parārthatā prādhānyādvāravantīyaṁ phalaṁ prati vidhīyatē | guṇōpādānavaśēna dhātvarthāduttāritō vidhāyakaḥ phalāya guṇaṁ vidadhadyadanyatrājñātaśēṣatvaṁ vidhattē | rēvatyaśca saptamīnirdēśādvāravantīyaśēṣabhūtatvātprayōjanāntaramanapēkṣamāṇā na phalēna saṁbadhyantē | tadguṇakaṁ tu vāravantīyaṁ dvitīyānirdēśādavagataprādhānyaṁ karōtyabhihitāṁ bhāvanāṁ prati dhātvarthasthānīyaṁ pratīyamānaṁ
[p. 553]
prayōjanāpēkṣatvātphalavattāṁ pratipadyatē | athavōbhayatiraskārēṇātrāpi saṁbandhādēva phalamiti vaktavyam | ēvaṁ ca sati viparivr̥ttiprāptō yajiḥ prakr̥tārthābalambī vaitacchabdaḥ, tasmācca yajisamānādhikaraṇātparā ṣaṣṭhī phalavatā guṇēna saha prakaraṇātprāptamāśrayāśrayisaṁbandhaṁ vadantī, pramāṇābhāvāccāśrayāntarāsaṁbandhāttannivr̥tirūpapravr̥tta ēvakāraḥ, pūrvōccaritēna vacanāntarēṇa ca prāptamagniṣṭōmasāmasaṁbandhaviśiṣṭaṁ vāravantīyamityādi sarvamakarmāntaratvānnityaprāptamanūdyamānaṁ na pratyayamāyāsayiṣyati | karmāntarapakṣē tu sarvamaprāptatvādvidhātavyam | na ca tallabhyatē | kutaḥ |

ēkaśaktiḥ svabhāvēna sarvadaiva vidhāyakaḥ |
alpārthavidhisaṁtuṣṭō nānēkārthavidhikṣamaḥ ||

tēna kr̥tvāśabdēna rēvatīnāṁ vāravantīyasaṁbandhamātraṁ liṅā ca phalasaṁbandhamātraṁ vidhīyata iti jyāyānguṇavidhipakṣaḥ | sarvē caitē ’nuvādā yajyanuvādēnaiva tanmūlatvātpradarśitā bhavantīti na bhāṣyakārēṇa pratyēkamupavarṇitāḥ | tasmānna karmāntaramiti prāptē ’bhivīyatē |

āśrayatvēna gr̥hṇāti yō guṇaḥ prakr̥tāṁ kriyām |
tatsaṁbandhānuvādatvāttatra bhēdō na gamyatē ||

idaṁ tāvadvākyamētasyaiva rēvatīṣvityādi yajimacchrūyatē | sa ca yajiryādr̥gatra śrūyatē tādr̥gyadi kutaścitprāptastataḥ śakyamakarmāntaratvamadhyavasātum | tadyathā—dadhihōmasaṁbandhalābhādindriyakāmavākyē | śrutaphalasaṁbandhamātrē vākyēna vidhīyamānē prakaraṇādēvāśrayāpēkṣāyāṁ labdhō hōmasaṁbandha ityanūdyatē | śaknōti hi dadhi sākṣādēva hōmaṁ nirvartayituṁ na tu rēvatīguṇakaṁ vāravantīyaṁ yāganirvr̥ttisamarthamadravyadēvatātmakatvāt | tathā hi |

dēvatādravyakartr̥bhyō nātiriktamapēkṣatē |
yāgaḥ sādhanamityēvaṁ sāmnā naivaiṣa sādhyatē ||

tasmātprakaraṇavaśēna buddhāvupaplavamānō ’pi yāgaḥ sāmāśrayatvamayōgyatvādapratipadyamānō na rēvatīvāravantīyavākyē śakyō ’nuvaditum | prāptipramāṇābhāvāt | yattu vāravantīyasya sādhyatvēnāśrayatvapratipattikṣamaṁ stōtraṁ na tasya prakaraṇam | ātidēśikatvādagniṣṭuti stōtrāṇām | āha ca |


[p. 554]
stōtrasādhanabhūtatvaṁ sāmnō yōgyatayā sthitam |
stōtraṁ ca prakr̥taṁ nāstītyāśrayō na pratīyatē ||

athōcyēta yathā ’nēna śakyatē yāgaḥ kartuṁ tathā kurvadāśrayiṣyati | yathā ca śaknēti yāga āśrayatvaṁ pratipattuṁ tathā pratipatsyatē | sarvākhyātasahakāriśaktyanusārēṇāvagamāt |‘ānarthakyāttadaṅgēṣu’ ityanēna nyāyēnāṅgabhūtastōtradvārēṇaśrayāśrayisaṁbandhaḥ sētsyatīti | tadanupapannam | uktaṁ hyētat |

tannāmāṅgēṣu kalpyēta yadaṅgatvēna cōditam |
prādhānyāvasthitaṁ yattu tadaṅgaṁ nōpasarpati ||

‘saptadaśāratnirvājapēyasya yūpaḥ’ iti saptadaśāratnitvaṁ guṇatvēna cōdyamānaṁ sākṣādvājapēyasyāsaṁbhavādyathā śaknōti tathōpakariṣyatītyadhyavasānāttadaṅgapaśuyūpāṅgatvēnāvadhāryatē | yadi tathaiva vāravantīyamapi yāgāṅgatvēna cōdyēta tatastatrāsaṁbhavāttadaṅgāni stōtrāṇyupasarpēt | idaṁ punaḥ phalē vihitaṁ guṇabhūtāṁ kriyāmāśrayatvēnāpēkṣamāṇaṁ yadi yōgyāṁ labhatē tatō gr̥hṇāti | atha na labhatē tatō vākyādarthāntaratvaṁ pratipadyatē | na caitadanyathā ’narthakaṁ bhavati | karmāntaravidhānē sutarāmarthavattvāt | atyantabhēdācca yāgastōtrayōrna stōtrē sādhitē yāgaḥ sādhita iti śakyaṁ vaktum | tatra yathaiva kratvantarē śrutaṁ kratvantarē kriyēta tādr̥gēvaitatsyāt | vājapēyasyēti tu sāmānyasaṁbandhamātravācinī ṣaṣṭhīpāramparyādyāgē ’pyaviruddhēti vaiṣamyam | yadyapi stōtradvārēṇa kratōrāśrayatvaṁ syāttathāpi sarvastōtrēṣuprasajyamānēṣvagniṣṭōmasāmētyanarthakaṁ bhavēt | tatrāgniṣṭōmasāmnivākyēnaivāśrayē kalpyamānē vākyabhēdaḥ, punarapi ca vākyēnāgniṣṭōmasāmamātrasaṁbandhē ’vagamyamānē yadyētasyaivēti viśēṣyatē tatō ’pi vākyabhēdaḥ | ētasyaivēti ca pūrvaṁ saṁbandhē tathaiva sarvatadīyastōtrasaṁbandhāpattēragniṣṭōmasāmēti viśēṣaṇātsa ēva vākyabhēdaḥ | r̥ksāmasaṁbandhakaraṇakr̥taṁ cātigauravaṁ sthitamēva | nanu cāsminnagniṣṭutyāśrayatvēna labdhēpūrvavidhinaiva śēṣamavāpsyatē | vāravantīyaṁ hi kratumāśrayadyatra sthānē sthitaṁ sādhayaddr̥ṣṭaṁ na tatō ’nyatra bhaviṣyati | kraturapi ca tannānyastōtragāmitvēnāpōkṣiṣyatē | prakr̥takratvagniṣṭōmasāmasaṁbandhi vāravantīyātikramakāraṇābhā
[p. 555]
vācca na kratvantarastōtrāntarasaṁbandhāśaṅkā | naitadēvam | yadi hi vāravantīyāgniṣṭōmasāmavidhivākyaṁ rēvatīvākyēnāpēkṣyēta tata ēvaṁ vijñāyēta | na tu tadapēkṣā ’sti | guṇādivākyānāṁ parasparasaṁbandhābhāvādityuktaṁ prāk | pūrvasaṁbandhavilakṣaṇaścāyaṁ kratōrvāravantīyēna saṁbandhō na tatkalpitasthānaviṣayatvaṁ pratipatsyatē | karmāṅgabhūtasya hi tasyaitatkratvagniṣṭōmasāmatvaṁ vijñātam | idānīṁ puruṣārthabhūtatvādvēdastāvanna tadēva sthānaṁ kalpayati | sāmānyatō dr̥ṣṭakalpanāyāścaivaṁ jātīyakēṣvapramāṇatvamuktam | āha ca |

phalāya vihitaṁ sāma svatantraṁ rūpamātrataḥ |
vēdasvādhyāyamēvaikamutpattyarthamapēkṣatē ||

yadi vāravantīyamagniṣṭutyēva prathamamutpādyēta tatō gatyantarābhāvādanuktamapi tadviṣayaṁ vijñāyēta | idaṁ punaḥ samāmnāyamātrādhīnōtpatti tata ēva gr̥hītvā phalāya cōdyatē | tatra kratvantarastōtrāntarairētatkratvagniṣṭōmasāmnō na kaścidviśēṣaḥ | yadi ca vāravantīyasaṁskāraḥ kaścidvidhīyēta tataḥ kathaṁcidvrīhiprōkṣaṇādiṣviva prakr̥tapratyayō bhavēt | na caivamasti | tasmānnāgniṣṭōmasāmasaṁbandhasiddhiḥ | nanu ca puruṣārthamapi sadētatkratumasādhayanna śaknōti puruṣārthaṁ bhavitumiti prāsaṅgikyāṁ kratusiddhau pūrvakḷptaṁ sthānaṁ labhyatē | yathējyārthēdadhipa yasī praṇītādharmānupalabhētē | tatraivaitadbhavati yatra guṇabhūtā dharmā bhavanti | na cēhāgniṣṭōmasāmatvaṁ nāma vāravantīyasya guṇaḥ | prakaraṇagrahaṇē hi sati guṇatvamapi syāt | tadēva tvadyāpyasiddhāvastham | yadi tu kēnacitprakārēṇāgniṣṭōmasāmasaṁbandhō ’vagamyatē tatastaddharmāṁstasya praṇītādharmavannaiva kaścidvārayiṣyati | tasmānnaiṣō ’pi parihārō bhavatītyapūrvakarmavidhinaivaikavākyatvamupapādanīyam | tathā sati hi yadyapi sarvamaprāptaṁ tathāpi viśiṣṭavidhinā śakyaṁ vidhātum | kiṁ punaryadā nikāyitvātpūrvāgniṣṭuddharmēṣvatrādiśyamānēṣu bahvēva prāptam | ētacchabdastāvaddharmalakṣaṇayā ’nuvādō bhaviṣyati | na cānuvādē lakṣaṇādōṣaḥ | prastūyamānakarmavacanatvēna vā ‘athaiṣa jyōtiḥ’ ityādivanmukhyarūpēṇaiva vartiṣyatē | tadā vāravantīyaṁ kratvarthabhūtamatidēśēnaiva prāpnōtīti tadapyanuvadiṣyatē | kr̥tvāśabdakalpitarēvatīvāravantīyasaṁbandhaviśiṣṭayāgamātravidhānāttu lāghavaṁ vidhēḥ | nanvagniṣṭōmasāmnō rēvatīvāravantīyasaṁbandhō yāgaścātra vidhīyata ityanyairviśiṣṭavidhibhirvaiṣamyaṁ vidhāyakasya syāt | tathā hi |


[p. 556]
naikaprayatnasādhyatvaṁ kriyāntaraviśēṣaṇē |
tēna kriyāṁ vidhāyānyastatra kāryaḥ punarvidhiḥ ||

yānyēkakriyāviśēṣaṇāni bhavanti tāni tayā vidhīyamānayā ’rthādākṣipyamāṇāni na vidhāyakavyāpāraṁ bhindanti | kriyāntaraviśēṣaṇē punarvidhīyamānē tayā kriyayā saṁbandharahitayā ’nākṣipyamāṇē ’vaśyaṁ vidhāyakasyāvr̥ttirēṣṭavyēti vākyabhēdaḥ prāpnōtyēva | naiṣa dōṣaḥ |

kr̥tvāśabdārthamēvaikaṁ gr̥hṇītē bhāvanōttarā |
sō ’pi svagōcaraprāptaṁ grahīṣyati viśēṣaṇam ||

navēna kratunā paścādr̥ksāmagrahaṇē kr̥tē |
kḷptasthānēna sāmnaiva rēvatīsthānakalpanā ||

rēvatīvāravantīyasaṁbandhaṁ niṣpādyōttarabhāvanāpēkṣō ’vasthitaḥ svaviśēṣaṇaviśiṣṭaḥ kr̥tvāśabdārthaḥ kratunā gr̥hyatē | ataśca svaviśēṣaṇākṣēpa ēva kratōḥ | sa tu tatsaṁbandhaṁ sākṣādanupajīvanguṇabhūtatvādaṅgēṣu nikṣipannatidēśavijñātasthānavāravantīyavaśēna rēvatīrapi tadviṣayāḥ kalpayati | tēna yadyapyatra vākyē ’gniṣṭōmasāma na vidhīyatē tathāpi kratuviśēṣaṇamapi tatra saṁkrāmatītyadōṣaḥ | ataśca prakr̥tayāgasaṁbandhastvatpakṣē vāravantīyasya nāsti | paśya |

ātmanā hyakriyārūpairguṇairāśrīyatē kriyā |
vāravantīyagītēstu kriyayā kiṁ prayōjanam ||

dadhigōdōhanādīni kriyayā vinā karaṇatvamalabhamānāni tāmapēkṣantē | vāravantīyaṁ punargāyatidhātuvācyakriyānmakatvādvinaiva kriyāntarēṇa yāgavatphalabhavanasamarthamityanapēkṣatvādyāgēnāsaṁbadhyamānaṁ svatantramēva rēvatīṣu gīyamānamagniṣṭutprayōgādbahirēva phalaṁ sādhayēt | tataścaitasyaivēti cāgniṣṭōmasāmēti ca kr̥tvāśabdaśca yajētēti ca sarvamasaṁbaddhaṁ syāt | tasmādyāgātphalam | sa ca pūrvavilakṣaṇaviśēṣaṇaviśiṣṭatvātkarmāntaram |samēṣviti—ayōgyatvādyāgaguṇayōrāśrayāśrayisaṁbandhānapēkṣatvābhiprāyam | kriyātmakatvādvā kriyāntarānapēkṣatvamucyatē |bhinnavākyēṣviti | pakṣadvayē ’pi guṇaphalasaṁbandhasya yāgāntaravidhānasya vā ’rthāntaratvātsētsyatyēva lakṣaṇatō vākyabhēdē pūrvakratusaṁbandhē bhavatyēva kiṁcidēva vākyarūpam | kratvantarasaṁbandhē tvatyantabhēda ityabhiprāyaḥ |


[p. 557]
na hyētasya rēvatyaḥ santi—ānantaryāttāvadēṣā vacanavyaktiḥ pratibhāti, ētasya yā rēvatyastāsu vāravantīyaṁ kr̥tvēti | tatra yadyapi prakaraṇalabhyatvādētasyēti viśiṣṭānuvādō na vākyaṁ bhinatti tathāpi rēvatīsvarūpakartavyataiva tāvadaprāptēti nānūdyatē | tatra rēvatyaḥ prayōktavyāḥ, tāsu ca vāravantīyamityēkō vākyabhēdaḥ, ētacchabdavaiyarthyaṁ ca | atha tvētacchabdānugrahārthamētasya rēvatyaḥ kartavyāḥ, tāsu ca vāravantīyaṁ, tacca phalāyēti vidhīyatē yajiścānūdyata iti tathā ’pyarthatrayanimittavākyabhēdābhyupagamēnāgniṣṭōmasāmasaṁbandhō vidhātumanuvadituṁ vā ’śakyatvādubhayathā ’pi nāvakalpatē | atha sō ’pi vidhīyēta tathā sati pūrvasmādvidhyapagamādagniṣṭōmasāmamātraprasaṅgādētasyaivētyanarthakaṁ, vidhīyamānē vākyabhēda ityēkā granthayōjanā | athavā—yathākramāvasthita ēvaitacchabdō rēvatīviśēṣaṇaṁ sa tathābhūta ēvābhyupagamyatē | tataścaivaṁ vacanaṁ vyajyatē—ētasya yā rēvatyastāsu vāravantīyamagniṣṭōmasāma kr̥tvēti | tattu kasya kratōrityaviśēṣaṇādētacchabdasya ca rēvatīviśēṣaṇatvēnōpakṣīṇatvādētasyāgniṣṭōmasāmēti na labhyatē | tadvivakṣāyāṁ vā punarapi vākyabhēdaḥ | ihaiva sarvāḥ pūrvapakṣavacanavyaktīrnirākr̥tya siddhāntē kathamavākyabhēda iti praṣṭavyē pūrvapakṣavādī vismitaḥ pr̥cchati | tathā nāma saṁprati vihitē sati anēnākāśa ēvēyantō vākyabhēdā indrajālavadēva darśitāḥ | tataḥ pr̥cchāmi tāvadētasya kathamavākyabhēda iti | siddhāntavādī tvaprāptakarma vidhīyatē | viśiṣṭavidhānōpapattau satyāmēkārthatvādityāha | nanvarthabhēda iti—ktāntākhyātōpāttabhāvanādvayaikavākyatvāsaṁbhavābhiprāyēṇa |nēti brūmaiti—guṇabhūtaikabhāvanāviśiṣṭapradhā
[p. 558]
nabhūtabhāvanāntaravidhānābhiprāyam |rēvatīnāṁ vāravantīyasya ca saṁbandhō na vihitaḥ syāditi—viśēṣaṇaviśēṣaṇānāmavidhēyatvālliṅā tāvanna vidhīyatē | kr̥tvāśabdaśca naiva vidhau smaryatē | tēna yadyapi saṁbaddhā bhāvanā ’bhidhīyatē tathāpi vidhyadhīnapravr̥ttitvātpuruṣaḥ satīmapi tāmasatīmiva pratipadyatē | tēna yāgabhāvanāmātraviśēṣaṇatvādrēvatīvāravantīyayōstadabahirbhāvamātrēṇa prayōktavyayōranyōnyaniyamapramāṇābhāvādēkastōtraviṣayatvē tadēkadēśaniyamē cāsati rēvatīṣu r̥kṣvanyānyapi gāyatrāmahīyavādīni sāmāni prāpnuvanti | sāmāpi vāravantīyamanyāsvāvāpabhūtāsugāyatrībr̥hatyanuṣṭupsu prāpnōti | tatra rēvatīṣu vāravantīyamiti saṁbandhapratītirvyarthā syāt | atō vāravantīyamēva yathāvadhr̥tasthānamuddiśya rēvatyō vihitā iti |naiṣa dōṣaḥ |

vidhitvaṁ yadyapi śrutyā na kr̥tvēti bravītyayam |
tathā ’pyēvaṁvidhē tasya vidhitvaṁ phalamiṣyatē ||

sarvatraiva yatrēdaṁ kr̥tvēdaṁ kuryāditi śrūyatē tatra yadi tāvattvāntadhātuvācyā kriyā ’nyata ēva prāptā tatō nimittārthaṁ śravaṇaṁ bhavati | atha tu na prāptā tata uttarasyāḥ karaṇaṁ pūrvanirvr̥ttyuttarakālatvēna vihitaṁ tāmananuṣṭhāyayathā kartuṁ na śakyata ityarthādavaśyaṁ kartavyā satī vihitavadvijñāsyatē | na cēha rēvatīvāravantīyasaṁbandhaḥ prāgvidhēḥ kutaścitprāptō yēna nimittatayāśrīyēta | tasmādanuṣṭhēya ēva vijñāyatē | yadi tarhyanuṣṭhēyatvēna saṁbandha upapannaḥ kathamuttarayā ’nuṣṭhēyatvōpāttayaiva saha saṁbadhyatē | tadarthamāha—dvāvapyētāvarthau kr̥tvētyēṣa śabdaḥ śaknōti vaditumiti | kathamēkēnānēkārthāvagatiriti cēdata āha—dr̥ṣṭā hi kvacidiyamapi gatiḥ |yathā śōṇamānayēti | pramāṇāntaraprāptē ’pyānayatau raktō ’śvaścōdyamānō na raktāśvaśabdābhyāmivābhihitō vākyabhēdaṁ janayati | tathā ’tra tvāśabdōpāttā nirvr̥ttiḥ pūrvakālatvaṁ cēti | athavā |


[p. 559]
tatraiva na vidhīyēta viśēṣaṇaviśēṣaṇam |
yatra dravyāṅgabhūtaṁ tanna karmāṅgaṁ pratīyatē ||

“tatraikatvamayajñāṅgabhūtamarthasya guṇabhūtatvāt” iti dravyaviśēṣaṇānāṁ vidhyasaṁsparśō vakṣyatē | rēvatīvāravantīyasaṁbandhastu karōtērviśēṣaṇam | sāmānyabhūtatvācca karōtyarthastadrahitō nānuṣṭhēyatvaṁ pratipadyatē | tēna mr̥ṣyāmahē haviṣāviśēṣaṇamitivadyajibhāvanāviśēṣaṇasya karōtyarthasyāvaśyaṁ rēvatīvāravantīyasaṁbandhaviśiṣṭatā ’bhyupagantavyā | tathā ca kriyāviśēṣaṇānāmapi prayājādīnāṁ viśēṣaṇāni dravyadēvatādīni darśapūrṇamāsādiṣūpayōkṣyantē | tasmānniṣpannasaṁbandhaviśēṣitāyāṁ bhāvanāyāmr̥ksāmayōrniyamaḥ sētsyati | kr̥tvāśabdaścātra pratipattikramaniyamanirvr̥ttyartha ēva draṣṭavyō nānuṣṭhānanirvr̥ttyarthaḥ | agniṣṭōmasāmnaḥ prāgyāgādaprayōgāt | atō naivaṁ vijñāyatē rēvatīṣu vāravantīyaṁ prayujya yaṣṭavyamiti | kiṁ tarhi, ēvaṁ kariṣyāmīti parikalpya yāgaḥ prakramitavya iti |nanvēvamapīti | yāvadabhidhēyaṁ vidhikalpanādanēkārthatvānnaikavākyatvamiti manyatē |naiṣa dōṣa iti | na tāvadabhidhēyanānātvēnānēkārthatvaṁ bhavatītyuktam | atha prayōjanabhūtavidhēyanānātvamēva manyēthāḥ | tatrōcyatē |

śrūyantē bahavō ’trārthā ēka ēva vidhīyatē |
viśiṣṭā bhāvanā sā ca yāga ityupalakṣitā ||

nanu rēvatyō ’pi vidhīyantaiti | yadi śrutamātrānupātyēvānēkārthatvaṁ bhavēttata ēṣa parihāraḥ syāt | ētē tu sarvē vidhīyamānatvātprayōjanabhūtāstasmādanēkārthatvamastyēvēti | ucyatē |


[p. 560]
vidhēyamātramapyatra nārtha ityamidhīyatē |
pradhānavidhiyuktō ’rthaḥ sa caikō ’tra vidhīyatē ||

tadāha—na hyatrānēkasya prayōjanatvēnābhiprētasyānēkaṁ padaṁ vidhāyakamiti | tathā hyavāntarakarmatvāttatkriyāṇāṁ na prāgyajibhāvanātaḥ paryavasānam | viśiṣṭavidhyuttarakālaṁ tu na kiṁcidapēkṣyatē | tasmātsiddhamēkārthatvādēkavākyatvam | guṇavidhitvē cōktā vākyabhēdāḥ |athōcyētaiti | ētacchabdasamarthanārtham | siddhē ’pi karmāntaratvē karmayuktaphalapakṣātpakṣāntaramiti nirākriyatē | tatraiṣā vacanavyaktiḥ—rēvatīṣu vāravantīyamagniṣṭōmasāma kr̥tvā, ētasyāṅgatvēna yajētēti | kimēvaṁ bhaviṣyati | prakaraṇaṁ tāvanna bādhiṣyatē | ētasyaivēti ca prakr̥tagrāhi samīpasthitasaṁbandhipadamanugrahīṣyatē | tatrōcyatē | na | paśukāmapadānarthakyaprasaṅgāt | taduparityāgē vākyabhēdaprasaṅgaḥ | na hyēkasya kratuṁ phalaṁ ca prati yugapadvidhānamavakalpatē |athaivamucyēta rēvatīṣu kr̥tēnēti | prathamōpanyastamēva pakṣaṁ dōṣāntarābhidhitsayā punarupanyasyatīti kēcit |athavā naivam |


[p. 561]
kathaṁ tarhi, guṇakāmēṣu yājñikānāṁ dvayī pratipattiḥ, kēṣāṁcinmīmāṁsakavadēva guṇātphalam | aparēṣāṁ tu guṇaḥ kratvartha ēva tadvatastu kratōḥ phalāntarasaṁbandhaḥ | atraiṣā vacanavyaktiḥ | nityaṁ tāvadanēna brahmavarcasakāmō yajēta | yadi tu paśukāmaḥ syāttatō ’nēnaiva rēvatyādiviśiṣṭēnēti | tathā sati ca—

pratyayaḥ saṁnikr̥ṣṭārthavidhiṁ tāvatkariṣyati |
na cānyapara utpattiṁ vidhānācca viśiṣṭatā ||

yāgaṁ hi phalē vidadhatpratyayō na viprakr̥ṣyatē | na cānutpattiparaḥ sannutpattimapi kalpayiṣyati | anēkārthavidhānaṁ ca yathaivōtpattividhau karmavidhānanimittaṁ labhyatē, tathā phalavidhāvapi phalōddēśēna karmavidhānādityēvaṁ manyamānō vadati—atha rēvatīṣu kr̥tēna vāravantīyēna paśukāmō yajētēti | stōtradvārēṇa yāgasādhanatvōpapattēḥ karaṇatr̥tīyaivaiṣā | athavētyaṁbhūtalakṣaṇā | anēnaivētthaṁbhūtēna paśukāmō yajētēti | tatrōttaram |naivaṁ śakyam | r̥gantarapragāṇādviśēṣahānādvaiguṇyamiti | yadi tadēvēdaṁ karma tatastasya vāyavyāsvagniṣṭōmasāma vihitaṁ tadr̥gantarē rēvatyākhyē gīyamānaṁ pūrvavihitavāyavyākhyaviśēṣahānādviguṇaṁ bhavēt | nanvidānīmēvātmīyē pakṣē bhavataiva tatra rēvatīṣu r̥kṣvanyānyapi sāmāni prāpnuvantyēvaṁ paryanuyuktēnābhihitam | naiṣa dōṣaḥ | kr̥tvēti nirvr̥ttaḥ saṁbandhō yāgāyōcyatē | dvāvētāvarthau kr̥tvētyēṣa śabdaḥ śaknōti vaditumiti | siddhāntavādī tvapūrvakarmavidhāvanēkārthavidhānaṁ śakyaṁ nānyatrēti manyamāna āha—sati vacanēmatpakṣēśakyaṁbhavatpakṣē tvasati vāravantīyagrahaṇamātrēṇa labhyamānāsu rēvatīṣvaśakyamiti | paraḥ punarāha—vacanaṁ tarhi bhaviṣyatīti | tēnaivābhiprāyēṇa | phalē viśiṣṭakarmavidhānātkr̥tvāśabdasya cāvidhāyakatvāt | yajiranuvāda—iti ca satyapi phalaṁ prati vidhāna utpattyavidhānābhiprāyēṇa | siddhāntavādī svābhiprētānēkārthavidhyanyathānupapattiphalaṁ kathayati—yadi vacanaṁsiddhaṁ tarhi karmāntaraṁ na pūrvasthaivāgniṣṭutō guṇavidhānamiti |nanu tatō yajētēti yāgānuvādāditivacanēnānirākr̥tatvādadyāpi svapakṣamēva balīyāṁsaṁ manyatē | naivaṁ śakyamiti siddhāntavivaraṇam | yadi hi rēvatīguṇakaṁ vāravantīyaṁ yāgaṁ
[p. 562]
prati guṇatvēna vidhīyatē tatō ’vaśyaṁ sa uddēṣṭavyaḥ | tataścōddiśyamānatvādēva phalapadaṁ na tēna guṇēna vā saṁbadhyata ityanarthakamēva syātsaṁbadhyamānaṁvā vākyaṁ bhindyāt | guṇaviśiṣṭakarmavidhānē vā ’pratyabhijñāyamānatvādēkāntēna karmāntaratvam |na ca yatpaśukāmō yajētētyaprāptatvādanuvādaḥ saṁbhavati | ētēna rēvatīvāravantīyavidhiṁ pratyasya nimittatvaṁ prayuktam | ataśca na vāravantīyaṁ kēnacidbalavattarēṇa pramāṇēna rēvatībhiḥ saṁbaddhamiti viśēṣahānādviguṇaṁ bhavēt | athayāgasaṁbandhō ’nuvāda iti | guṇādēva phalē sati prakaraṇādavagataṁ yāgāṅgatvamasminvākyē ’nuvadiṣyata iti | kaḥ punarāśrayāśrayisaṁbandhātpūrvanirākr̥tādasya viśēṣō yēnōpanyasyatē | sa ucyatē | tatra hi‘ānarthakyāttadaṅgēṣu’ ityētannirākr̥tam | aṅgatvajñānē tu tatsaṁbhavādagniṣṭōmasāmasaṁbandhaḥ sulabha ityabhiprāyaḥ | tannirākarōti—prakaraṇāddhi vākyaṁ balavattarāmiti | āśrayāśrayisaṁbandhō hi phalasaṁbandhānuguṇatvātsaṁbhavangr̥hyatē | sa tu na saṁbhavatītyuktam | aṅgāṅgisaṁbandhastu kratukathaṁbhāvagrahaṇātsyāt | tacca nāsti |“asaṁyuktaṁ prakaraṇāt” iti vakṣyati | saṁyuktaṁ caitatphalēna | tasmādavirōdhādguṇaphalaviśiṣṭakarmāntaravidhānam | tatraitatsyāt | satyapi karmāntaratvē tadanugr̥hītādguṇādēva phalamiti | tadvikalpya bhāvārthādhikaraṇanyāyēna pratyayasaṁnikarṣēṇa yāgaphalasaṁbandhāvagamānnirākarōti | tasmātkarmavidhiḥ |atha punarviśiṣṭē yāgē vidhīyamānēkriyāntarasyāgniṣṭōmasāmnō
[p. 563]
viśēṣaṇēna kathaṁ saṁbandha iti | tatrōttaraṁvacanāditi | prāguktanyāyēnātidēśikaṁ vacanaṁ draṣṭavyam |agniṣṭōmasāmnaḥ kāryaiti | na kiṁcidagniṣṭōmākhyaṁ sāmāvasthitaṁ vidyatē yasya vārantīyaṁ kāryāpannamiti kalpatē | tēna prākr̥tayajñāyajñīyakāryāpattyabhiprāyēṇōktam | athavā ’gniṣṭōmasāmna iti stōtrasyaiva kāryē tādarthyēna vartiṣyata ityarthaḥ | tasmātsamēṣu karmayuktaṁ phalaṁ syāditi siddham || 27 ||


iti rēvatyadhikaraṇam || 12 ||
jyōtiṣṭōmē saubharamukthyānāṁ brahmasāma vihitam | punaśca tadēva ‘yadi rathaṁtarasāmā’ ‘yadi br̥hatsāmā’ iti ca nimittayōrvihitam | tataḥ punaḥ ‘yō vr̥ṣṭikāmō yō ’nnādyakāmō yaḥ svargakāmaḥ sa saubharēṇa stuvīta’ iti nityasyaiva sataḥ phalatrayasaṁbandhaḥ kr̥taḥ | tathā ca vakṣyati ēvaṁjātīyakēṣu kāmēṣu‘nityasya samatvāt’ iti | kratvarthapuruṣārthaṁ caivaṁjātīyakaṁ bhavatīti vakṣyati ‘ēkasyatūbhayatvē saṁyōgapr̥thaktvam’ iti | ētadapi vakṣyati yathā vikalpēnaitānyasya phalāni bhavanti‘yōgāsiddhirvā ’rthasyōtpattyayōgitvāt’ iti | tadēvaṁ rūpaṁ saubharaṁ prakr̥tya punaḥ śrūyatē ‘hīṣiti vr̥ṣṭikāmāya nidhanaṁ kuryāt’ ‘ūrgityannādyakāmāya’ ‘ū iti svargakāmāya’ iti | nidhanamiti cāntyā sāmabhaktirabhidhīyatē | tatraitadvicāryatē | kiṁ saubharaṁ nirapēkṣaṁ phalāni sādhayati, imāni vr̥ṣṭyādīni hīṣādinidhanaphalāni pr̥thagēva bhavanti, uta saubharasyaiva tattatphalaṁ sādhayatastatta
[p. 564]
nnidhanaṁ niyamyata iti | yadyapi cātra karmabhēdābhēdau na stastathāpi prasaṅgādupanyasyētē | athavā karmabhēdābhēdavatphalāpūrvabhēdābhēdāvapi lakṣaṇārthāviti saṁbandhaḥ | ēvaṁ cānuṣṭhānē ’pi viśēṣō bhavati | yadā vr̥ṣṭikāmēna saubharaṁ prakrāntaṁ tadētarayōrapi nidhanayōḥ svaphalaprārthanāvaśēna prayōgaḥ | api ca vr̥ṣṭiprārthanayōrapi bhēdaḥ kartavyō yadi nidhanādaparaṁ phalam | atha tu nidhananiyamastatō hīṣēva prayōktavyamēkaiva vr̥ṣṭiḥ prārthayitavyā | ēvamannādyakāmasvargakāmayōrapi darśayitavyam | kutaḥ saṁśayaḥ | kēcittāvadbhāṣyakārakr̥tēna vacanavyaktidvayapratibhānēna varṇayanti kiṁ hīṣādiśabdānāṁ vr̥ṣṭikāmādipadaiḥ saṁbandhō ’tha nidhanapadēnēti | yadyapi cōttarayōrnidhanamiti na śrūyatē tathā ’pyākāṅkṣāvaśēnānuṣajyamānaṁ sarvasaṁbandhitvēna kathyatē | kiṁ tāvatprāptam—

punarvidhānasāmarthyātsvārthatvācca phalaśrutēḥ |
phalabhūyastvalābhācca hīṣādēraparaṁ phalam ||

yadi hi saubharaphalānyēvaitānyabhaviṣyaṁstataḥ punarvacanamanarthakamāpatsthata | na hi vidhēyaṁ tasya tadā kiṁcidapi labhyatē | hīṣādīnāṁ śākhāntarēṣu saubharanidhanatvēna pāṭhādēva prāptatvāt | niyamārthā śrutiriti cēnna | śrutiprāptānāṁ niyamēna nivartayitumaśakyatvāt | sarva ēva tāvanniyamō ’nyavyāvr̥ttiphalatvādanyāyyaḥ | tathāpi tu yatrārthākṣiptāvasthāni vastvantarāṇi bhavanti tatraikaśravaṇavaśēnētarannivartatē | na tviha hīṣādī
[p. 565]
nāmarthātprayōgaḥ, yēnaikavidhānāditaranivr̥ttirgabhyēta | saubharaśrutyā hi tāni prāpyantē | tatra na śakyaṁ vidhimātrapravr̥ttayā punaḥśrutyā gatyantarē saṁbhavati bādhanaṁ kartum | asmatpakṣē tu kāmyatvādanyataradvacanaṁ kratvarthaprāptētarabādhēnaiva bhaviṣyati | vākyāntarāvihitaṁ ca vr̥ṣṭihīṣādisaṁbandhaṁ vidadhadvākyamarthavadbhavati | vr̥ṣṭikāmaśabdaśca svārthatvēna saṁbhavanna nidhanavyavasthāparē vākyē saubharaviśēṣaṇārthaḥ kalpitō bhaviṣyati | puruṣārthabhūyastvaṁ ca vidhyātmakē vēdē puruṣapravartanasaukaryādiṣyatē | tasmānnidhanādaparaṁ phalamiti || 28 ||

ucyatē—

nidhanaśrutivaiyarthyānna hīṣaḥ phalasaṁgatiḥ |
nidhanēna tu saṁbandhē phalaśiṣṭaṁ viśēṣaṇam ||

hīṣā vr̥ṣṭiṁ kuryāttāṁ ca nidhanabhūtēnēti vākyabhēdaḥ | tadasaṁbandhē cānarthakyam | asmatpakṣē na kiṁcidanarthakam | sarvasya saubharasya vacanāntarairuktavr̥ṣṭyādikāmatvēna tatpa
[p. 566]
dānāṁ ca prāptatvāddhīṣādisaṁbandhamātrē vidhīyamānē vākyabhēdābhāvaḥ | na ca vacanamanarthakaṁ, nidhanaviśēṣaniyamārthatvāt | vinā ’pi ca guṇakāmatvēnāstyēvātra sāmānyaviśēṣalakṣaṇō bādhaḥ, saubharaśabdasya sarvabhaktisāmānyavacanatvātsaubharaśrutyā hi parōkṣavr̥ttyā nidhanāntaraṁ prāpnōti | idaṁ punaḥ pratyakṣaṁ, tasmādbalīyaḥ | yathā cārthādākṣipyamāṇaṁ śrautēna nivartyatē tathā parōkṣavr̥ttyā ’pīti | athavā saubharaśabdavācyāyā gītērnaiva kiṁcidbādhyatē | akṣaravidhānēnākṣarāntaramātrabādhanāt | yadi hi gītyantarāvayavō vidhīyēta tataḥ saubharāvayavō ’pi bādhyēta | stōbhākṣarabādhastvayaṁ nidhanaviṣaya ityadōṣaḥ | tasmānnidhananiyamārthā punaḥśrutiriti | ēvaṁ tu vyākhyāyamānē ’sti kiṁcidvācyam | taducyatē

na tāvatsaṁśayō yuktō vacanavyaktibhēdataḥ |
hīṣō nidhanasaṁbandhō nēṣṭō hi vyavadhānataḥ ||

hīṣiti nidhanamiti vyavahitakalpanādōṣādaniṣṭaḥ saṁbandhaḥ | tathōttarapakṣē ’pi—

nidhanē hīṣvidhānaṁ cēdvr̥ṣṭikāmaviśēṣitē |
viśiṣṭārthānuvādatvādvākyabhēdaḥ sphuṭō bhavēt ||

nidhanānuvādēna hīṣādividhānē phalapadamanarthakaṁ punaḥśrutivaiyarthyaṁ ca syāt | saubharagrahaṇēnaiva hi nidhanamātrasaṁbandhaḥ prāpta iti na tanmātravacanēnārthaḥ | tatra yadi vr̥ṣṭikāmāya yadyatsaubharaṁ tasya yannidhanamiti viśiṣṭamanūdya tatra hīṣpadaṁ prayuñjītēti vidhīyatē tatō ’nēkasaṁbandhakaraṇādvākyaṁ bhidyēta | yadyapi vr̥ṣṭikāmasaubharatannidhanāni prāptāni
[p. 567]
tathā ’pyanēkēṣāmapi saṁnidhirastīti vyavacchēdārthamavaśyaṁ yatnaḥ kartavyaḥ | tataścānēkārthatvamiti durbalaḥ siddhāntaḥ | pūrvapakṣanirākaraṇamapi na samyakkr̥taṁ, samāmnāyādēva hīṣādīnāṁ nidhanatvasiddhēḥ |tasmādēvaṁ varṇanīyam |

vr̥ṣṭikāmapadēnaiva saṁbandhē sati saṁśayaḥ |
phalēna sādhanēnēti vākyasāmarthyavīkṣaṇāt ||

atra hīṣiti vr̥ṣṭikāmāyētyēvamēvāvasthitē saṁdēhaḥ kiṁ sākṣātphalēna hīṣaḥ saṁbandhō ’tha phalalakṣitēna sādhanaviśēṣēṇēti | tadā cahīṣiti nidhanamiti, ētatphalaṁ bhavatīti vacanavyaktiriva bhāṣyakārēṇa darśitā |vr̥ṣṭikāmāyēti saubharaviśēṣaṇamitisaubharasya nidhanavākyē svapadēnānupādānāllakṣaṇārūpēṇaiva viśēṣaṇatvam |na hīṣā saṁbandhaiti phalasvarūpāsaṁbandhābhiprāyēṇa | tatra tathaiva vidhipunaḥśrutyapēkṣaṁ vyākhyānaṁ, prayōgavacanasāmarthyādēva siddhaṁ syāditi, aparā vyākhyā | yadi hi svārthapravr̥ttasyaiva saubharasya nidhanamātraṁ niyamyēta tatastatprayōgavacanēnaivōpanītamātrahīṣādividhisiddhērvidhyānarthakyaṁ bhavēt | phalasaṁbandhapakṣē tu na prayōgavacanaḥ samartha ityarthavattā | kiṁ ca

vr̥ṣṭikāmapadēnātra śrutyaivābhihitaḥ pumān |
sādhanāpēkṣiṇastasya hīṣādipadasaṁgatiḥ ||

anyathā ’nēna saubharaṁ prakaraṇāvagatamapi vr̥ṣṭisādhanaśaktiyuktaṁ lakṣyēta | na ca tadāśrayaṇē kiṁcitprayōjanamasti | tathāśrutilakṣaṇāviśayē cētibruvatō bhāṣyakārasyāpyētadēva vyākhyānamabhiprētamiti gamyatē | siddhāntastu—

saubharasya samastasya yaḥ kāmō ’bhihitaḥ purā |
niyantuṁ nidhanaṁ tasya sa ēvāyamanūdyatē ||

sarvasyaiva saubharasyāyaṁ kāmasaṁyōgaḥ pūrvōkta ēva pratyabhijñāyamānaḥ kīrtyata iti nāpūrvaphalapratipattiḥ | kimarthā tu prāptasya punaḥ śrutirityata āha—nidhanārthā punaḥ śrutiriti | kasmātpunaḥśrutyupāttēna phalēnaiva hīṣādayō na saṁbadhyantē | tatrōcyatē |

yathaiva vāravantīyaṁ nēṣṭamāśrayamāpnuyāt |
phalē tathaiva hīṣādi nāpnōtyāśrayamīpsitam ||

hīṣā vr̥ṣṭiṁ sādhayēditi hi gr̥hyamāṇē ’vaśyaṁ kimāśritēnētyapēkṣyatē | tatra yatsaubharaṁ prakr̥taṁ tattāvanna śaktamāśrayatvaṁ pratipattum | samastaṁ hi sāma saubharaśabdēnōcyatē | na
[p. 568]
ca taddhīṣā sādhayituṁ śakyaṁ, yathā dadhnā hōmaḥ | taddhi sakalaṁ hōmaṁ vyāptuṁ śaknōti | na tu hīṣā saubharaṁ vyāpyatē | bahvakṣarasādhyatvāt | na ca tadasādhayata āśrayāśrayisaṁbandhō ’vakalpatē | yattu tēna vyāptyā sādhayituṁ śakyatē nidhanaṁ, na tasya prakaraṇamastīti na vākyādvināśrayatvaṁ pratipadyatē | tatra yadi vākyēnaiva phalasaṁbandhastēnaiva cāśrayalābhastatō vākyaṁ bhidyatē | tathā nidhanamātrānuvādēna hīṣādisaṁbandhē prakaraṇaṁ bādhitvā sarvasāmasaṁbandhaprasaṅgē punaḥ saubharasya yaditi kathamapi viśēṣaṇīyaṁ, tatrāpi punarmatiḥ klēśanīyā | kiṁ ca |

yadyapyavayavadvāraṁ bhavētsaubharasādhanam |
tathāpi bhaktyanēkatvātkva hīṣiti na gamyatē ||

na tāvatsaubharāvayavēna nidhanēna sādhitēna prakaraṇalabhyasaubharaṁ sādhitaṁ bhavati | avayavasya saubharatvēnāpratītēḥ | na ca yathā śaknuyāttathāśrayēdityēṣā kalpanā ’stītyuktam | upētyāpi tvāśrayatvamanēkaprastāvādibhaktini saubharē katamasyāṁ bhaktau hīṣādayaḥ prayujyantāmiti naiva jñāyatē |‘mukhyaṁ vā pūrvacōdanāllōkavat’ iti prastāvē vā prāpnuvanti | tatra nidhanamityanuvādō nāvakalpyatē | athōcyēta yathōkthyādīnāṁ phalāya cōditānāṁ prakaraṇājjyōtiṣṭōmamāśrayatāmasamastavyāpitvēnānēkāvayavatvē ’pi sati vākyāntaravaśēnāntē nivēśō bhavati | ēvamatrāpi phalē vihitānāṁ hīṣādīnāmāśrayatvēna saubharamupasarpatāṁ samāmnāyavaśēna labdhasthānānāṁ nidhanatvamanuvadiṣyata iti | tadayuktam | kutaḥ—

ananyaviṣayatvēna sthānamukthyādiṣu sthitam |
hīṣādistu bahusthānaḥ kva syāditi na gamyatē ||

yuktamukthyādīnāṁ pradēśāntarēṣvadr̥ṣṭēralaukikatvācca kratvantaranivēśitvam | na hi tēṣāṁ sthānāntaraṁ dr̥ṣṭapūrvam | na cāvijñātasthānaviśēṣāṇāṁ rūpāvadhāraṇaṁ phalasaṁbandhō vā | na cānyatra vartamānānāṁ svarūpaprayukta ukthyādivyapadēśasaṁbhavaḥ | yō ’pi vacanāntarēṇa sthānaviśēṣalābhaḥ sō ’pi pr̥thakkratvarthatvāvijñānādanayaiva phalacōdanayā gr̥hyata iti tadartha ēva vijñāyatē | hīṁṣādīnāṁ yaḥ punaḥ samāmnāyaprāptaḥ sthānaviśēṣasaṁbandhaḥ sa tāvatsaubharavidhānēna kratvarthatvēna saubharaphalārthatvēna cōpayōjitaḥ | idānīṁ tu phalaṁ prati svatantrasya hīṣō vidhānāllōkavēdasāmāntarabhaktyantaraprakr̥tabhaktivartitvādiviśēṣō na jñāyatē kvāvatiṣṭhatām | yadi hi prakr̥ta ēva vihita iti vijñāyēta tatastasya jñātasthānatvātsaṁdēhō na syāt | nanu caikatvācchabdasya ya ēvāyaṁ prakr̥taḥ syātsa ēva lōkādiṣvapīti tadgatagrahaṇē ’pi tadēva viśēṣasthānaṁ bhaviṣyatīti | naitadēvam | kutaḥ—


[p. 569]
ēkatvē ’pi hi śabdasya śaktibhēdaḥ prayōjanē |
tatra kāryāntarasthānaṁ na syātkāryāntarēṣvapi ||

na śabdaikatvēna yatkiṁcitkāryē sthānaṁ dr̥ṣṭasāmarthyaṁ tadēvānyatrāpīti śakyatē vaktum | na hi yat, dēvadattasya yudhyamānasya sthānamavagataṁ tadēva bhuñjānasyāpi bhavatīti gamyatē | kāryaprayuktā hi sthānaviśēṣādayō na svarūpaprayuktāḥ | svarūpasya sthānāntarē ’pyavibhāgāt | ataḥ kāryāntatvādēkasyāpi sthānabhēdaprāptiḥ | na ca yatsaubharāṅgabhūtasya hīṣaḥ sthānaṁ tadēva puruṣārthasyāpītyavadhāraṇaṁ śakyam | prāsaṅgikasaubharasādhanatvāditi cēt | na, tasyaiva sthānaviśēṣalābhātprāgasiddhatvāt | itarētarāśrayaṁ hi syātsaubharasādhanatvēna sthānaviśēṣastasmācca sādhanatvamiti | nanu yathā ’bhyuditēṣṭayāṁ madhyamāditaṇḍulā upādīyamānatvē ’pi prakr̥tā gr̥hyantē tathā ’tra hīṣādayō grahīṣyantē | yuktaṁ tatra prakr̥tagāmivibhajativākyāpēkṣitānāṁ dēvatāsaṁyōgavākyānāṁ tadviṣayatvādyacchabdōpabaddhamadhyamādivibhāgasya ca prakr̥tapratyayānatirēkādanyēṣāmagrahaṇam | iha tu na hīṣādīnāṁ tādr̥kkāraṇamastīti na laukikapratyayō nivartatē | tasmānnaivaṁ vākyārthaḥ saṁbhavatītyayamaparaḥ parigr̥hyatē | yadā sarvaprakāramanviṣyamāṇō ’pi śrautaḥ phalasaṁbandhō na labdhaḥ, tadā mā bādhitarāṁ śrutiriti prakr̥tasādhanalakṣaṇā vijñāyatē | tatraiṣō ’rthō bhavati | prakr̥tāya vr̥ṣṭisādhanāya hīṣśabdō ’ṅgamiti | prakr̥tagāmī ca vr̥ṣṭiśabdastatsādhanabhūtaṁ saubharamēva lakṣayati nānyat | na cānyasādhanabhūtamapratītēḥ | satyāmapi ca hīṣādīnāṁ prāptau niyamārthatvādarthavadvākyamityuktam | tē ca hīṣādayō yathābhūtāḥ saubharēṇākṣiptāstathābhūtā ēva niyamyanta iti vinā ’pi nidhanaśabdasaṁyōgēna siddhaṁ nidhanatvamanūdyatē | taddarśayati—vr̥ṣṭikāmāya saubharamastyēvētyādi | tadētadadhikaraṇaṁ guṇakriyāphalapratipādanaparayōranantarādhikaraṇayōrubhayōrapyapavādabhūtam | vr̥ṣṭyādiśabdēnaivēdaṁ phalaṁ sādhanalakṣaṇayēti pratipādanāt | yastu vākyabhēdaścōdita āsītsa nidhanasaṁbandhē sati śrutyā vā saubharē viśēṣaṇatvēnōpādīyamānē bhavēt | na tviha tadubhayamapyasti | vr̥ṣṭikāmapadēnaiva saṁbandhāt, prakaraṇalabhyatvācca saubharaviśēṣaṇatvasya | na ca prakaraṇalabhyā viśēṣā vākyaṁ bhindanti | tasmādadōṣaḥ | idaṁ tviha vicārayitavyaṁ bhavati | kiṁ yatra kvacana śākhāyāmadhītasya saubharasya vr̥ṣṭyādisādhanabhūtasya hīṣādayō niyamyanta uta yatra hīṣnidhanakaṁ paṭhyatē tacchākhāgataṁ vr̥ṣṭikāmasya prayōktavyam | ēvamūrṅnidhanakam, ūnidhanakaṁ cēti sadr̥śō vicāraḥ | tatrāniyamēna sahasraśākhāgatasaubharaprayōgavikalpē sati vr̥ṣṭikāmādinimittē hīṣādimātraniyama iti prāptē ’bhidhīyatē | yatra tannidhanakaṁ paṭhyatē tacchākhāgataiva vr̥ṣṭikāmādēḥ samastā gītirupādātavyēti | kutaḥ |


[p. 570]
prapadyatē rūpavināśabhītērgītirna gītyantarabhaktiyōgam |
ataḥ samastaiva vikalpyamānā yathāsamāmnāyamasau niyamyā ||

sāmarūpaṁ hi samāmnāyādavagamyatē taccālpēnānyatvēnāpratyabhijñānādanyadēva bhavati | tatra yadi śākhāntarīyāyāṁ gītau śākhāntarīyanidhanaṁ prayujyēta tatō rūpānyatvaṁ syāt | na ca vacanādr̥tē airavadvikāraḥ | tacchākhāgatagītigrahaṇēnāvirōdhōpapattēḥ sarvatrāsaṁbhavādvikārāśrayaṇam | asti cātra gatiḥ | vikalpaptāptau cāyaṁ niyamaḥ | samastasya ca sāmnaḥ padārthatvādvikalpaprāptirnāvayavānām | atō nānyadīyanidhanavidhānam | ata ēkadēśaniyamē sati kāṁsyabhōjinyāyēna samastaniyamaḥ | ēṣō ’pi cātra vākyārthaḥ saṁbhavati | ubhayōḥ prāptayōḥ saṁbandhamātraṁ vidhīyatē | yadvr̥ṣṭikāmāya saubharaṁ yacca hīṣityēvaṁ nidhanaṁ tadēkatra saṁpādanīyamiti | tasmātsamastagītiniyama iti siddham || 29 ||


iti saubharādhikaraṇam || 13 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē dvitīyādhyāyasya dvitīyaḥ pādaḥ ||
jyōtiṣṭōmē prathamaṁ br̥hadrathaṁtarē vaikalpikē pr̥ṣṭhasādhanatvēna cōditē tataḥ punaḥ śrūyatē ‘yadi rathaṁtarasāmā sōmaḥ syādaindravāyavāgrān grahāngr̥hṇīyāt’ ‘yadi br̥hatsāmā śukrāgrān’ iti | tatra saguṇaṁ karma śrūyamāṇaṁ saṁdihyatē kiṁ karmāntaraṁ jyōtiṣṭōmāduta tasyaiva grahāgratāviśēṣavidhānaṁ prati rathaṁtarāvacchinnasya nimittārthaṁ
[p. 571]
śravaṇamiti | tata ētatsiddhyarthamidaṁ vicārayitavyaṁ kimayaṁ kr̥tsnakratusaṁyōgō rathaṁtarasya atha sattāmātrasaṁyōga iti | tatsiddhyarthamapyētaccintanīyam, kiṁ kratuviśiṣṭaṁ rathaṁtaramuta rathaṁtaraviśiṣṭaḥ kraturihāśrīyatē | nanu ca yadiśabdōpabandhādiha nimittaṁ pratīyatē tasya cōddiśyamānatvādviśēṣaṇaviśēṣyabhāvō nāvakalpēta | bhavēnnimittārthatvamētasya yadi yādr̥gayaṁ pratyēṣyatē tādr̥śasya kutaścitprāptirvijñāyēta | aprāptipakṣē tu balādvidhānamāpadyatē | nimittatvamapi ca yādr̥śasyēha śrūyatē yadi tādr̥śō jyōtiṣṭōmastatastasyaiva guṇārthatvēna śravaṇamiti saṁgaṁsyatē | yadi tu tādr̥ṅ na bhavati tatastādr̥śatvamāpādya nimittīkartavyaḥ | yatsaṁbandhācca prāṅnimittatvamēva nōpajāyatē bhavati tannimitasyāpi viśēṣaṇaṁ yathārtyadhikaraṇēvakṣyatē ‘mr̥ṣyāmahē haviṣā viśēṣaṇamiti’ | tasmānna viśiṣṭānuvādadōṣa iti | kiṁ tāvatprāptaṁ prakaraṇādrathaṁtarasāmatvasya br̥hatsāmatvasya ca vacanāntarēṇa prāptēryadiśabdēna ca prāptyapēkṣatvanimittatvapratītērgrahāgratāviśēṣasya ca prayōgavacanēna grahaṇādbalīyasā ca virōdhinā guṇāntarēṇānavarōdhāt, ‘tatsaṁnidhērguṇārthēna punaḥ śrutiḥ’ityakarmāntaratvam | ēvaṁ siddhāntaṁ prāptaṁ tuśabdēna vyāvartya sautraḥ pūrvapakṣaḥ parigr̥hyatē karmāntaramiti | kutaḥ |

samāsaḥ sati sāmarthyē taccāpīṣṭaṁ viśēṣaṇē |
viśēṣaṇaṁ vyavacchēttr̥ jyōtiṣṭōmē ca nāsti tat ||

‘guṇaścāpūrvasaṁyōgē’ iti pūrvakarmāsaṁbaddhō guṇō bhēdaka ityuktam | iha ca bahuvrī
[p. 572]
hyarthasadbhāvasya yadiśabdōpabandhēna nimittatvaṁ gamyatē na rathaṁtarasattāyā upasarjanatvāt | na ca kratuviśiṣṭaṁ rathaṁtaramiha pratīyatē |

yēna tadēva nimittaṁ kalpyēta | na ca tat kratunā ’vacchēttuṁ śakyatē, anyatrāpi vidyamānatvāt | ēvaṁ hi tadavacchidyatē yadi rathaṁtaramasyaiva sāmēti, na tvēvaṁ saṁbhavati | tasmādavaśyamēvaṁ kartavyaṁ yadi rathaṁtaramēvāsya sāmēti | na caivamātmakatvaṁ jyōtiṣṭōmasyānyasya bā ’vagataṁ, yannimittaṁ bhavēt | atō nimittapratītiṁ parityajya tadanyathānupapattyaiva kēvalarathaṁtarasāmakakarmāntaravidhiradhyavasīyatē | śakyaṁ hi tadapūrvaṁ kartum | na ca rathaṁtarasattāmātraṁ viśēṣaṇamavyāpakatvāt | na viśēṣaṇādr̥tē sāmarthyam | na ca sāmarthyēna vinā samāsō ’vakalpatē | dr̥śyatēvā ’sāvatrēti pūrvasyātrāpratyabhijñānam | atha kasmātsa ēva kēvalarathaṁtarasāmakaḥ pakṣē na kriyatē, na śakyamēvaṁ kartum | sākṣādvihitastōtrasaṁbandhisāmāntaravirōdhāt | idaṁ hi kratusaṁbandhēna śrutam‘ānarthakyāttadaṅgēṣu’ ityanēna nyāyēna stōtrēṣvavatarati, gāyatryādīni tu stōtrēṣu sākṣādvidhīyantē tasmādbalavanti | kratvantarē tu pratyakṣaśiṣṭaṁ rathaṁtaraṁ tēbhyaścōdakaprāptēbhyō balavattaraṁ bhavatītyadōṣaḥ | ēvaṁ cānyapadārthavidhānāttatpradhānō bahuvrīhiranugrahīṣyatē | anyathā hyupasarjanaparatvaṁ lōhitōṣṇīṣādivākyavadagatyā parigr̥hyēta | yadi ca grahāgratāvidhānēna sahaitadēkaṁ vākyaṁ tatastaccāpi rathaṁtaravidhānaṁ cānēkatvādapūrvabhāvanāvidhinaiva nistīryatē | sōmaḥ syāditi cānantaryāttatkartavyataiva vijñāyatē, rathaṁtarasāmatvakartavyatā tu vyavahitakalpanayaiva syāt | sōmaśabdēna ca prakr̥tiliṅgēna jyōtiṣṭōmaprakr̥tirēvāyaṁ bhaviṣyati | tasmātkarmavidhiḥ | idamēva bhāṣyakārō darśayati—yadi rathaṁtarasāmētyasya kō ’rthaityādinā | grahāgratāviśēṣaścāsyaiva kratōrvākyēnāvāntaraprakaraṇēna vā bhaviṣyati |


[p. 573]
yadyapi mahāvākyēṣvavāntaravākyānyapramāṇaṁ tathā ’pyarthāsaṁbhavādavivakṣitē mahāvākyē ’vāntaravākyāśrayaṇādvidhiśaktērabādhaḥ |parityāgādvaramadhyāhr̥tya pūraṇamiti matvā,atha vā yadi rōcētētidarśayati | tatkartavyatākṣiptāyāścarucēḥ pramāṇavānēvādhyāhāraiti na svamanīṣikāmātramabhihitam | adhyāhārādapi svapadavr̥ttirēva vyavahitakalpanayā laghīyasī dharmamātrabādhāditi matvāyadi śāliṁ bhuñjītētyudāhr̥tya pakṣāntaraṁ kalpayati | parastu dr̥ṣṭāntasyaivāsiddhēḥkathaṁ punaritipr̥cchati | vyatyayēna saṁbandhaḥ,
[p. 574]
kāmapravēdanēhi liṅ icchāṁ pratyāyatīti siddhāntavivaraṇam | tatraiṣa vākyārthō bhavati | yadyaindravāyavān grahān grahītumicchēdrathaṁtarasāmānaṁ kratuṁ kuryāditi | tataśca yadiśabdarahitaṁ sōmaḥ syāditi padadvayaṁ vidhāyakaṁ, grahān gr̥hṇīyādityētattu yadyapyavidhāyakaṁ tathā ’pīcchārthatvādyō hi yadicchati sa tatkarōtītyēvaṁ vidhiphalaṁ lapsyatē | atha vā icchāmātrayuktamupāttaṁ grahāgratvaṁ syādityēṣaiva liṅ vidhāsyati |

vinaiva vyavahitakalpanayā ’pyayaṁ pakṣō bhavan balavattara iti manvānō ’thavāhētuhētumatōrliṅityupanyasyati | tatra sōmaḥ syāditi hētau liṅgr̥hṇīyāditi vidhāvēva | tēnaitaduktaṁ bhavati rathaṁtarasāmasōmahētukānaindravāyavāgrān grahān gr̥hṇīyāditi | na cākriyamāṇē ’sau hētutvaṁ pratipadyata ityarthādvihitō bhaviṣyatīti | atha vāhētumati gr̥hṇīyāditi liṅ, sōmaḥ syāditi vidhāvanuktamapi ca sōmasya hētutvaṁ hētumadākṣēpātsaṁnidhēśca bhaviṣyati | tatrāpyēṣō ’rthō grahāgratāviśēṣakāraṇabhūtaḥ sōmayāgaḥ kartavya iti |

yadiśabdaparityāgō rūḍhyadhyāhārakalpanā |
vyavadhānēna saṁbandhō hētuhētumatōśca liṅ ||

iti pakṣavikalpasaṁgrahaślōkaḥ | sarvaṁ caitadavaiṣṭyadhikaraṇasiddhānta ēvōpayōkṣyata ityatra
[p. 575]
prapañcitam |kiṁ ca |

niṣpannēna nimittēna niṣpādyaṁ pratibhūyatē |
na rathaṁtarasattā ca niṣpannā kratusattvavat |

prātaḥ savanē hi grahagratā bhavati mādhyaṁdinē rathaṁtaram, na cāniṣpannasya nimittatā yuktā | kāraṇaparyāyatvānniṁmittaśabdasya, mama tu naiva kiṁcinnimittam | atha vā kratuḥ | sa cādita ēva vidyatē |jagatsāmā ca na jyōtiṣṭōma iti‘jagatsāmni sāmābhāvāt', iti vakṣyatē | ataśca‘tatsāmānyāditarēṣu tathātvam’ iti karmāntaratvamiti || 1 ||

pūrvōktairēva hētubhirjyōtiṣṭōmasya guṇavidhirayaṁ na karmāntaram | ēkasyaiva hi tēna liṅgēna rathaṁtarasāmatvēna br̥hatsāmatvēna ca grahāgratāvidhiprayōjanārthamuccāraṇaṁ kriyatē | guṇavākyatvāccākarmāntarapratyayē satyēkatvaṁ vijñāyatē | atha vā
[p. 576]
rathaṁtarādividhānājjyōtiṣṭōmasya guṇavākyairēvamātmakatvaṁ cōditamiti nārthāntaratvaṁ pratīyatē | tataśca karmaikatvam | yattu viśēṣaṇābhāvātsāmāntarasāpēkṣaviśēṣaṇatvādvā rathaṁtarasāmēti samāsō nāvakalpata iti | tatra brūmaḥ |

iṣyatē pākṣikaṁ vastu sattayaiva viśēṣaṇam |
vigrahē yadviśēṣyatvaṁ tasya cēha nimittatā ||

yadi hi rathaṁtaraṁ nityaṁ jyōtiṣṭōmē ’nyasahitaṁ vā syāttatō na vyavacchindyādapi, yatastvarathaṁtarō ’pi jyōtiṣṭōmaprayōgō ’styēva tatastadvyavacchēdamukhēnāsti viśēṣaṇaphalam | yadi caivakāraṁ vinā viśēṣaṇabuddhirna bhavati tata ēvamasau darśayitavyō yadi rathaṁtaraṁ sāmāsyāstyēvēti | bahuvrīhēśca matvarthavartitvānmatupaścāstitvayōgaviṣayatvānnaivakārasyāśrutasattāsaṁbandhakalpanā | yadvā yadi rathaṁtaraṁ sāmaivāsya bhavatīti | tatra kō ’rtha ēvaśabdasya | taddhi rathaṁtaraṁ yadyapi sarvadā sāma tathāpi yadā kratau na bhavati tadā taṁ prati sāmakāryāsattvādasāmaivēti | sattāpakṣē rathaṁtaraṁ sāmēti vakṣyatē | avaśyaṁ ca kratvapēkṣamēvaitatsāmatvaṁ vaktavyam | rathaṁtarasvarūpē sāmatvasya nityaṁ paunaruktyāt | na ca rathaṁtarasya sāpēkṣatvaṁ jyōtiṣṭōmē, yēna samāsō na syāt | dvaṁdvanirdiṣṭēṣu hyēkastōtraviṣayēṣu caitadbhavati | kēvalēṣu tu bhinnastōtraviṣayasādhanēṣu pratyēkanirapēkṣamēva sādhanatvamiti sāmarthyaṁ na vihanyatē | yadvā paunaruktyādēva sāmaśabdastatsādhyastōtralakṣaṇārthaḥ san rathaṁtaraparyupasthāpitaṁ pr̥ṣṭhaṁ lakṣayati | athavā br̥hadrathaṁtarayōravāntaraprakaraṇādavāntarakāryayōgācca virōdhinōḥ spardhamānayōryathā ’vasthitānuvādasārūpyātsāmāntarāṇyanapēkṣya parasparāvacchēdēnaiva viśēṣaṇatvasiddhiḥ | tēnōpapannaṁ rathaṁtaraviśiṣṭasya kratōrnimittatvam | athavā ’stu rathaṁtaraṁ kratuviśiṣṭaṁ nimittamiti | nanu ca tadēva na pratīyatē | ucyatē | satyaṁ na pratīyatē kiṁ tu yadā samastakratusaṁyōgābhāvādrathaṁtaraviśiṣṭaḥ kruturna gr̥hītastadā vigr̥hyamāṇē samāsē yō viparītō viśēṣaṇaviśēṣyabhāvaḥ pratīyatē rathaṁtaramasya sāmēti sa grahīṣyatē |


[p. 577]
ṣaṣṭhyantatvācca kraturviśēṣaṇamēva samāsābhivyaṅgyaviśēṣyatvabhāvāttathā vivakṣiṣyatē | yadyapi ca kratvantarēṣvapi vastusvarūpēṇa rathaṁtaramasti tathā ’pyatra tāvadvidyatē tāvanmātrēṇa ca viśēṣaṇatvōpapattiḥ | svavākyē cāsādhāraṇatvaṁ viśēṣaṇakāraṇaṁ na vastulakṣaṇaṁ mā bhūnnīlamutpalaṁ dēvadattasya gaurityēvamādīnāṁ viśēṣaṇatvōcchēdaḥ | tathā hi |

na lōkē dēvadattasya gōsaṁbandhō ’sti kēvalam |
utpalasya ca nīlatvaṁ tasyaivōcyēta yēna tat |

yadi ca vastuta ēvāsādhāraṇatvaṁ bhavēnnaiva śabdēna viśēṣaṇamupādīyēta | na hyatra viśēṣaṇaphalamasti agniruṣṇa iti | tasmādavaśyaṁ vākyagatamēvāsādhāraṇatvamāśrayitavyam | asti cātrāpi tat, jyōtiṣṭōmagatasyaiva rathaṁtarasya nimittatvēnēṣṭatvāt | prathamatarapratītaṁ ca rathaṁtaraṁ nimittatvēnōtsr̥jya na nimittāntarakalpanāyāṁ pramāṇaṁ vidyatē | tasmādubhayathāpyadōṣānnimittamiti na yadiśabdaparityāgādīnāmāśrayaṇaṁ yuktam | na ca kāmapravēdanahētumatpratītistāvadbhavati yāvannimittatvamēva na pratītam | tatsaṁbhavē ca nāpratītagrahaṇaṁ yuktamū | bhūtabhaviṣyadvartamānānāṁ cāniyamēna lōkē vēdē ca nimittatvaṁ dr̥ṣṭamiti rathaṁtarabhaviṣyatvamacōdyam |api ca yadēkāntēnāvadhāritaṁ tanniṣpannamēva | jyōtiṣṭōmaprakramē cāvadhāritamēkāntēna rathaṁtaraṁ prayōjyēta iti sarvavaikalpikānāṁ kratuprakramaēvāvadhāraṇādavaśyamr̥tvigyajamānairēvamidaṁ kartavyamityavadhārya pravartitavyam | tadvaśēna prayōgakauśalābhyāsādisiddhēḥ | na ca nimittaṁ naimittikasya rūpasaṁnidhānēnōpakarōti | kathaṁ tarhi | jñāyamānatvēna | tasmādaprayuktamapi saṁkalpitatvādrathaṁtaraṁ nimittam | yadā tvēkadēśasthēnāpi tēna viśēṣitaḥ kraturnimittaṁ tadā ’sau vartata ēvētyavirōdhaḥ | na ca liṅaḥ kālaviśēṣasaṁbandhēnōtpattiryēnānyataraviṣayamēva nimittaṁ brūyāt | sarvathā hi śakyaṁ
[p. 578]
darśayituṁ yadi rathaṁtarasāmā sōmō bhūtō bhavati bhaviṣyati cēti | tatrēhārthavaśēnaivaṁ vijñāyatē yadi rathaṁtaraṁ bhaviṣyatīti |

yattu jagatsāma sāmānyatō dr̥ṣṭamuktaṁ, tadayuktam | tasyaivaṁjātīyakēṣvapramāṇatvāt | atha vā prakaraṇē dvitvabahutvayuktapratipadvidhānādivajagatsāmatvāsaṁbhavāttaditi vaiṣamyam, api ca tatrāpi naivāpūrvakarmōtpattiḥ, kiṁ tarhi, aprakr̥tasya viṣuvatōnimittatvēna grahaṇam | tasmānnimittārthāni sarvāṇi śravaṇānīti || 2 ||


iti rathaṁtarādhikaraṇam || 1 ||
‘rājā rājasūyēna svārājyakāmō yajēta’ ityasya prakaraṇē ‘āgnēyō ’ṣṭākapālō hiraṇyaṁ dakṣiṇā’ ityādibhirdravyadēvatāsaṁyōgairavēṣṭisaṁjñakāmiṣṭiṁ vidhāya śrūyatē ‘yadi brāhmaṇō yajēta bārhaspatyaṁ madhyē nidhāyāhutimāhutiṁ hutvā ’bhighārayēt’ ‘yadi rājanya aindraṁ’ ‘yadi vaiśyō vaiśvadēvam’ iti | tatra pūrvavadēva saṁdēhaḥ | kiṁ rājasūyamadhyasthāyā ēvāvēṣṭēvarṇaviśēṣasaṁbandhaṁ prāptamēva nimittatvēnōddiśya tatra naimittikaṁ vidhīyatē
[p. 579]
utāprāptamēva brāhmaṇāṁdisaṁbaddhaṁ prayōgāntaramuddiśyata iti | tatsiddhyarthaṁ caitadvicārayitavyaṁ kiṁ rājasūyē ’dhikārastrayāṇāmapi varṇānāmuta kṣatriyasyaivēti | tatsiddhyarthamadhikāriviśēṣaṇabhūtō rājaśabdastathaivavicāraṇīyaḥ | tatō ’pyētadvicārayitavyaṁ kiṁ kṣatriyatvanimittō rājaśabda uta rājyakaraṇanimitta iti | nanu ca ‘ētayā ’nnādyakāmaṁ yājayēt’ iti varṇaviśēṣēṇāsaṁbaddhaṁ pr̥thagrājasūyaprayōgavacanādēvāvēṣṭērvacanamastīti varṇatrayasyāpi prāptasya nimitārthamēva śravaṇaṁ bhavēt | naitadēvam | tadā hi nirjñātakṣatriyakartr̥kāyāḥ kartrantarē vacanāntarēṇāvidhīyamānāyāḥ pr̥thak prayōgakāraṇābhāvācca rājasūyamadhyasthāyā ēva‘ēkasya tūbhayatvē saṁyōgapr̥thaktvam’ ityanēna nyāyēna sādhāraṇaṁ ca svārājyaṁ phalaṁ prātyātmikaṁ cānnādyaṁ vijñāyatē |

pr̥thagvā rājanyainaiva phalārthinā prayujyatē na varṇāntarasaṁbandhaḥ | tadyathā ’dhyayādhānayōrnirjñātatraivarṇikakartr̥katvāttadadhīnasiddhīnāṁ karmaṇāmarthimātrasaṁbandhāvagamē ’pi sati apaśūdraviṣayatvamēvāvatiṣṭhatē | yathā cātraiva svārājyakāmāviśēṣē ’pi rājakartr̥katvavaśēna bhōktr̥viśēṣō bhaviṣyati | tasmādrājasūyādhikārēṇaivaibhirvā vacanaiḥ prāptiriti dbāvēva pakṣau | kiṁ tāvatprāptam | pūrvādhikaraṇēnaiva nimittārthāni śravaṇānīti | rājasūyādhikāraśca saha rājaśabdēna trayāṇāmapi varṇānām, rājyakaraṇaṁ ca śabdapravr̥ttinimittamiti | tathā hi |

kartā rājyasya rājēti sarvalōkēṣu gīyatē |
mahāviṣayataivaṁ ca śāstrasyāpi bhaviṣyati ||

ubhayasaṁbhavē tāvattraivarṇikaviṣayatā yuktā kalpayitum | ēvaṁ hi nimittapratītistatprakaraṇādīni ca na bādhyantē | rājasūyādhikāraśrutiścānalpaviṣayatvēna svarasātpravartamānā na nivartitā bhaviṣyati | tasmādrājyaṁ kurvantaḥ sarvatraivarṇikā rājānaḥ | tacca rājyaṁ janapadaparipālanaṁ nāma sarvalōkaprasiddham | tataścōddharaṇaṁ rājyē ’pi kaṇṭakōddhāraṇamabhi
[p. 580]
prētam |āryāvartanivāsinaiti—‘śāstrasthā vā tannimittatvāt’ ityasya pradarśanārtham | rājñaḥkarma rājyamityētadabhiyuktā upadiśantītyētadbuvatā nanu rājaśabdasyaiva prakr̥tibhūtasya svātantryamabhyupagataṁ bhavati | tathā hi |

naivaudamēghisaṁbandhādudamēghaḥ prasidhyati |
svatantrēṇōdamēghēna sa ēva tvanugamyatē || ucyatē ||

rājā nirjñāta ēvēha svātantryēṇa ciraṁtanaiḥ |
tadyōgātkalpitaṁ rājyamasmākaṁ tu viparyayaḥ ||

yathaiva gāmānayētyabhihitē yadyapi vyavahartr̥bhiḥ yō gauḥ sa ānētavya iti vacanaṁ kalpitaṁ tathāpi pārśvāvasthitasya yasya gōtvamaprasiddhamānayanaṁ ca prasiddhaṁ sa chēdanādibhya iva yūpamēvaṁ pratipadyatē ya ānēṣyatē sa nūnaṁ gauriti | tathaivātra yadyapi manvādibhiḥ pāṇiniprabhr̥tibhiścaivaṁ smr̥taṁ yō rājā tēna janapadādirakṣaṇaṁ kartavyam, yaśca rājā tasya karma rājyamiti |

tathāpi vayaṁ saṁdigdharājakāḥ prasiddharājyāśca santa ēvaṁ pratipadyāmahē yēnaivaṁ smartr̥bhiruktaṁ tēna nūnaṁ bandhanasamarthē dravyē yūpavat, rājyakaraṇasamarthadravyālambana ēva rājā tairnirūpita iti | tacca rājyamaviśēṣēṇa catvārō ’pi varṇāḥ kurvāṇā dr̥śyantē | tasmātsarvē rājānaḥ | tatra tu nyāyāntarēṇa brāhmaṇādiṣu caritārthāyāṁ rājaśrutāvadhyayanādīnāmabhāvē sati kāmaṁ śūdraḥ paryudasyēta na tvitaraparyudāsē hēturastīti trayāṇāmapyadhikāraḥ | nanu ca kṣatriyasaṁbandhēna rājyaṁ vihitamanyāyēnētarau kurvāṇau na rājānau syātām | naiṣa dōṣaḥ | sarvathā tāvadrājyakaraṇāttābhyāmapi rājatvaṁ labdhaṁ tāvatā ca rājasūyacōdanāyāḥ prayōjanam | yau tu nyāyānyāyau tayōḥ puruṣadharmatvānnaikō ’pi kratunā gr̥hyata ityaviśēṣaḥ |nanu janapadapuraparirakṣaṇavr̥ttimanupajīvatyapīti—siddhānta
[p. 581]
bījōpanyāsaḥ |uktaṁ hyētadbarhirājyādiśabdēṣu yathaikadēśē ’pi jātinimittatvē labhyamānē nimittāntaraṁ na kalpanīyamiti | paraḥ punaryaugikagrahaṇamatrōpakārakamiti pradarśayati—prakaraṇavaśādyadiśabdasamabhivyāhārāccēti | na karmāntaraṁ vidhāyiṣyatēiti-prayōgāntarābhiprāyēṇa | atha vā yadā yadi śāliṁ bhuñjītētyādayō vacanaprakārā gr̥hyantē tadaikēnaiva vākyēna brāhmaṇasaṁbandhō bārhaspatyābhidhāraṇaṁ ca na śakyatē kartumiti mukhyamēva karmāntaratvam | ēvaṁ tāvadubhayaprasiddhiṁ pramāṇīkr̥tyōktam | idānīṁ tu rājyarahitē prayōgaḥ pramāṇamēva na bhavatīti prastūyatē sārvalaukikēna prayōgēṇāsārvalaukikasya bādhāt |api ca vipragītāiti tadēvapratyayitāpratyayitatvēna punarupanyastam | na hi sarvalōkāsarvalōkaviditatvavyatirēkēṇa vipragītāvipragītatvē vidyētē | yadvā pūrvēṇa prasiddhēḥ sadasadbhāvamatramuttarēṇa tu vigratipattyavipratipattī | bhavati cājñānaviparyayajñānayōrbhēda ityapaunaruktyam |tathāryāvartanivāsināmiti-śāstrasthabalīyastvaṁ pūrvōpakṣiptaṁ darśayati |

samīcīnatara ācāraiti-śabdaprayōgō ’bhidhīyatē | tasmātprāptānāmēva brāhmaṇādīnāṁ nimittārthaṁ śravaṇam | api ca ‘yadi rājanya aindram’ ityasaṁdigdhaṁ nimittārthamataśca tatsāmānyāditarayōrapi tathātvamityēvaṁ prāptē brūmaḥ |


[p. 582]
kratusaṁbandha ēvāyaṁ brāhmaṇādērvidhīyatē |
aprāptatvānna rājā hi rājyayōgātpratīyatē ||

kṣatriyavacana ēvāyaṁ rājaśabdō na yaugikaḥ | sa hi rājyayōgādvā bhavēddhātvarthānusārēṇa dīptiyōgādvā | ubhayathā ’pi cānupapannaḥ | tadrahitarūḍhiśabdadarśanāt | ēkadēśasthā ’pi rūḍhiravayavaprasirddhi bādhatē | na cāvayavaprasiddhirapyatraikāntikī vidyatē, na hi dīpyamānēṣvagnyādiṣu rājaśabdō vidyatē | na cānabhiṣiktē janapadaparipālanavyāpr̥tēpyāyuktakē | nanu cāyuktakasya paraprayuktakāritvādr̥tvija iva jayamānatvaṁ na rājatvaṁ bhaviṣyati | naivaṁ śakyam | parādhīnēṣvapi kēṣu cit pr̥thivīśvarābhiṣiktēṣu māṇḍalikēṣvapi prayōgadarśanāt | tēna tarhyavyabhicārātsa ēvābhiṣēkō nimittaṁ prāpnōti | naivaṁ bhaviṣyati | kutaḥ |

abhiṣēkō ’pi dharmajñai kṣatriyasyaiva paṭhyatē |
sahāsau rājaśabdēna tēna nākṣatriyē mataḥ ||

tatō ’bhiṣēkasya nimittatvaṁ jñāyatē | yadyasya svātantryaṁ bhavēt | ayaṁ tu kṣatriyajātāvēva smartr̥bhirniyatō vidhānavēlāyāmēva lavanādivadbarhiḥśabdēna, rājaśabdēna saṁyujyatē | tēnaiva cōbhayanimittatvaṁ samudāyaśabdanyāyēnaitasyāniṣṭam | yadi hi jātyabhiṣēkayōratyantasamuditayōrēva prayujyatē na tu kēvalāyāṁ jātau jātyantarēvā ’bhiṣēkō vidhīyatē tata ubhayaṁ nimittamiti kalpyēta | sa tvabhiṣēkātprāgēva tatsaṁskāryē prayuktaḥ ‘rājānamabhiṣēcayēt’ iti | tasmādrājajātāvēva prajñāyatē | na ca bhāvisaṁjñāvijñānaṁ bhūtatvēnaivōpapadyamānatvāt | agatyā hi sā ’nyatrāśrīyatē | na caikasminnimittē siddhē nimittāntaraṁ kalpayituṁ śakyam | vinā ’pi tatkalpanēna prayōgōpapattēḥ | abhiṣēkanimittatvē ’pi ca nyāyānusāriṇāṁ naivākṣatriyaviṣayatvaṁ sidhyati | yastu dharmaśāstrātikramēṇa kriyatē na tasya nimittatvaṁ syāt | yathā śūdrakr̥tasyādhānasya nāhavanīyādiprayōganimittatvam | api ca |

nityāḥ śabdārthasaṁbandhā yathāvasthitagāminaḥ |
nāśrayantyadhruvaṁ hētuṁ svacchandaparikalpitam |


[p. 583]
nityasya hi rājaśabdasya nityēnaiva nimittēna bhavitavyaṁ nityānityayōḥ saṁyōgābhāvāt | sā ca nityatā vastvapēkṣayā vā vidhyapēkṣayā vā nirūpyatē | tatra na tāvadabhiṣēkō vasturūpēṇaiva jātivatkēṣucitsamavētō dr̥śyatē | tēnāvaśyaṁ vidhānāpēkṣamēva nirūpaṇamāśrayaṇīyam | na ca vidhānamakṣatriyē rājaśabdasyāstīti jātyavyabhicāra ēvāpadyatē | tataśca saiva nimittam | ētēna rājyanimittatvaṁ pratyuktam |tadapi hi vidhānātprabhr̥ti, abhiṣēkavadēva kṣatriyatvasaṁbaddham | dr̥ṣṭaścānabhiṣiktē ’pi, apālayati ca janapadaṁ, kṣatriyē rājaśabdaprayōgaḥ | tadvatyapi vā ’nyajātīyē ’nabhidhānaṁ draviḍānām | tasmādapi na traivarṇikō rājā | tathā ca rājñō ’patyaṁ rājanya ityaikāntikakṣatriyajātivacanasya rājanyaśabdasya rājaśabdaprakr̥titvamēvānvācakṣatē | anyathā traivarṇikānāṁ rājatvātsarvēṣāṁ traivarṇikānāmapatyēṣu rājanyaśabdaprayōgaḥ syāt | kutaḥ |

rājanyaḥ kṣatriyē rūḍhō rājānaḥ sarva ēva cēt |
apatyāpatyavadyōgē vaiṣamyaṁ vada kīdr̥śam ||

nanvēvamapyanupapanna ēvāyamapatyapratyayaḥ | tathā hi |

prakr̥tau tadapatyē ca jātiśabdasya tulyatā |
tēna rājaiva sarvatra rājanyō ’pyabhidhīyatām ||

yathaiva kākasyāpatyaṁ kāka ēvaṁ rājñō ’patyaṁ rājētyēva syāt | naiṣa dōṣaḥ | paryāya ēva hi rājaśabdasya rājanyaśabdō ’nēna prakārēṇānvākhyāyatē sa tvēkajātiviṣayatvē sati tathā ’nvākhyātuṁ yujyatē nānyathā | nanu ‘rājñō ’patyē jātigrahaṇam’ iti vacanātkṣatriyajātivacanō bhaviṣyati | naitadēvam | ihānyatamajātyanupādānādrājavanmanuṣyanātimātrādhikārāttadvacanatvaṁ syāt | nanu ca rājarājanyaśabdayōstatra tatra karmabhēdōpadēśēna smr̥tividāṁ yājñikānāṁ ca bhēdēna prasiddhirdr̥ṣṭā | satyaṁ dr̥ṣṭā sā tu brāhmaṇaparibrājakanyāyēna rājanyaśabdasyābhiṣiktaviśēṣagāmitvēna sāmarthyalabhyatvāt | yattu prasiddhidvayasaṁbhavē rājyanimittatvaṁ prakaraṇādibhyō vijñāsyata iti tannirākriyatē |
[p. 584]
tathā hi |

naiva tāvadubhau śabdau svātatryēṇa prasidhyataḥ |
kḷptāyāmēkaśaktau hi dvitīyō yaugikō varam ||

tadētaddarśayati—yadi tāvajjātiśabdō rājēti tatastasya karma rājyamityavayavaprasiddhisaṁbhavānna tannirapēkṣaṁ śaktyantarakalpanamupapadyatē | vinaiva tēnāryāvartanivāsināṁ prayōgō na virōtsyatē | atha tu prathamamēva rājyamiti pratipālanaṁ rūḍhirūpēṇābhidhīyatē | tatastacchaktyanusārēṇaiva tatkartari rājaśabdaprayōgasiddhēḥ śaktyantarakalpanamantarēṇaiva draviḍānāṁ rājyādhikārayōgyēṣu kṣatriyēṣu prayōgō na virōtsyatē | dākṣiṇātyatvasāmānyēnāndhrāṇāmiti bhāṣyakārēṇōktam | tasmānna tāvadubhāvapi rūḍhiśabdau nāpi yaugikau | anyatararūḍhitvē tu rājaśabdasya tatkalpanā yuktā | kutaḥ |

ācārayōrasaṁbandhēsaṁdēhē sati nirṇayaḥ |
sannibandhanayā smr̥tyā balīyastvādavāpyatē ||

rājyaśabdābhidhēyaṁ paripālanādi karma kṣatriyasyēti manvādayaḥ smaranti | pāṇiniprabhr̥tayō ’pi rājñaḥ karmēdaṁ rājyamityēvaṁ vyutpādayanti |‘guṇavacanabrāhmaṇādibhyaḥ karmāṇi ca’ ityādhikr̥tya svatantrarūḍhādrājaprātipadikātpratyayavidhiḥ | tatra ṣyañpratyayaṁ vidadhatītyatra vadanti | patyantapurōhitādipāṭhādrājaśabdasya viśēṣavihitēna yakā bhavitavyam | tathā ca yakpratyayasvara ihōpalabhyatē nādyudāttatvam | tasmādrājaśabdādrājyaśabdavyutpattirna tu viparītētyētāvanmātraparamēva bhāṣyaṁ draṣṭavyam | rājyaśabdāddhi
[p. 585]
rājani vyutpādyamānē yalōpāmnānaṁ vā rājaśabdādēśātmakaṁ vā smaraṇaṁ syāt | tasmādiyamēva vacanavyaktī rājñaḥ karma rājyamiti na tvarthāpattyā rājyasya kartā rājēti kalpanīyaṁ, dēśāntarē vijñātatvādrājñaḥ | kalpitāyāmapi cārthāpattau manvādismr̥tivaśēna kṣatriyasyaitatkarmētyavadhāraṇātsa ēva rājā vijñāyatē | sakalaśca rājētiśabdō rājyē ’nupraviṣṭa iti sa yaugikō yuktō na tu rājyaśabdō rājanyanusyūtaḥ sakala ityayaugikatvam | satyamēvaṁ rājyaśabdasya yaugikatvamupapadyatē | yastu tatkāriṇi jātyantarē rājaśabdaprayōgaḥ sa kṣatriyatvābhāvānna prāpnōti | tēna nāryāvartanivāsināṁ prayōgaḥ sakalō na virudhyatē | yathā, na śūdrarājyē nivasēdityādīnāmāptaprayōgāṇāṁ bādhaḥ syādityata āha—yōgāllōkaḥ prayuṅkta iti |prathamaṁ tāvadrājayōgādrājyaṁ punastadyōgādbrāhmaṇādiṣu rājaśabdōpacāra iti | nanvēvaṁ sati rājyayōgādapi rājētyētadabhyupagatamēva | naiṣa dōṣaḥ | gauṇatvābhyupagamāt, mukhyatvābhyupagamē hyadhikaraṇaṁ parāvartēta | gauṇatvaṁ tu mukhyēna bādhitatvādabhyupagatamapi siddhāntaṁ na viruṇaddhi | tēna tatkāryāpannē pratinidhinyāyēna brāhmaṇādau rājaśabda iti draṣṭavyam | tathā ca darśayati—na tvēvaṁ smaranti rājyayōgādrājēti |taccaitadācārasya daurbalyādgauṇakalpanāśrayaṇamityēvamēva bhāṣyaṁ nēyam | yattvaudamēghiśabdādivatprakr̥tyarthānumānaṁ taddraviḍaprayōgēṇa pratyakṣēṇa bādhyatē | atha rājyasya kartaivamabhidhīyata iti | nimittabhūtō ’pi karmakartr̥saṁbandhastasya ca smaraṇamanumātavyam | rājñaḥ karma rājyamiti pratyakṣaṁ smaraṇaṁ
[p. 586]
tasmādbalavattaram | paraāha—yō yō rājyaṁ karōtīti |sarvathā ’nvayavyatirēkābhyāṁ vācyavācakasaṁbandhō vijñāyatē | sa ca rājaśabdasyāvyabhicārēṇa rājyanimittatayā ca gamyatē na tu rājakarmanimittatvēna, smr̥tēḥ punaḥ śabdāpaśabdavibhāgamātraviṣayatvādaviṣaya ēvāyam | ubhau hi rājarājyaśabdau sādhū tasmādayuktaḥ smaraṇōpanyāsa iti | tatrōcyatē | satyaṁ prayōga ēva, na ca smr̥tēḥ kasya kiṁyōganimittatvamityēṣa vyāpārastathāpi tu sādhvasādhutvaparatayaivānvākhyānānnimittatvamavagamyatē | rājñaḥ karma rājyamiti hi vyutpādanē tadyōganimittē rājyamityarthāduktaṁ bhavati | tēna smr̥tibalīyastvādrājaśabda ēva svatantra iti | prayōgō ’pi ca draviḍēṣu vyabhicārītyuktamēva | matpakṣē tu prayōgasyātantratvādvyabhicāritvamadūṣaṇam | yatra tāvat prayōgastatrāsti rājakarmatvam | tēna prayuktasyānvākhyānakaraṇādaprayuktanimittānvākhyānābhāvāccādōṣaḥ | kiṁ ca |

asādhāraṇabhāvēna sarvatrēṣṭaṁ viśēṣaṇam |
tēna tasyaiva karmēti cintitādi na gr̥hyatē ||

janapadarakṣaṇaṁ hyasādhāraṇaṁ rājakarma tēna rājyamityucyatē | cintitanimiṣitādi tu rājñaścānyēṣāṁ cētyavyavacchēdānna rājyaśabdābhidhēyaṁ bhavatīti | tēna sārvalaukikādapi pragōgāt‘śāstrasthā vā tannimittatvāt’ ityanēnaiva rājaśabdasya kṣatriyavacanatvam | tulyaścāntyajanapadavāsināmapi dr̥ṣṭārthatvācchābdavyavahārē pramāṇabhāva ityuktaṁ‘cōditaṁ tu pratīyēta’ iti | tasmātkṣatriyasyaiva rājasūyō ’stīti brāhmaṇādīnāṁ prāpakāṇi śravaṇāni | tataśca ‘ētayā ’nnādyakāmam’ ityētadapi phalaṁ bahirēva prayōgādbhaviṣyatīti |


[p. 587]
kratumadhyaprayōgō hi svārājyēnaiva pūritaḥ |
sākāṅkṣastvitarastasmāttasyaiva phalasaṁgatiḥ |

nanu caitayēti pratyakṣaviśēṣavacanātparōkṣasāmānyapravr̥ttāṁ rājasūyacōdanāṁ bādhitvā ’nnādyaphalatayaiva bhavitavyam | naitadēvam | virōdhābhāvāt | tathā hi |

virōdhitvātprasajyētē vikalpāvr̥ttikalpanē |
bādhastēnābhyupētavyō vyavasthāyāṁ tu naiva tē ||

na hyanēkaphalamēkasya viruddhaṁ prayōgāntarasya vacanāntarēṇaiva kalpitatvāt | samuccayēna hyāvr̥ttidōṣō ’nyatrābhidhīyatē | sā tvatrāvr̥ttirbrāhmaṇādisaṁbandhādrājasūyagrahaṇāccāvaśyaṁbhāvinī | yadi ca ‘ētayā ’nnādyakāmam’ ityutpattivākyaṁ bhavēttataḥ paścātpravartamānā rājasūyacōdanā bādhyēta | na | dvayōrapi hyāgnēyādicōdanōtpāditēṣu karmasu pravr̥ttēṣu yugapatkālatvēnāgr̥hyamāṇaviśēṣatvāttulyabalatvam | yathaiva hi rājasūyacōdanā saṁnihitānālōcya pravartatē tathaivānnādyakāmacōdanā ’pi, na hi tatrāvēṣṭiḥ kēnacidapi śabdēnōpāttā | na ca rājasūyēnēti sāmānyaśabdaḥ paurṇamāsīśabdavat | prakr̥tasamudāyaviśiṣṭasamudāyivacanatvāt | ata ēva tatkr̥tamapi na daurbalyaṁ labhatē | iyāṁstu viśēṣaḥ | ēkēna bahavō gr̥hyantē, anyēnālpē | na ca tāvatā kaścidatiśayō ’sti | nanu caitayēti śrutyaiva pratyakṣavacanādasti viśēṣaḥ | syādviśēṣō yadyētacchabdaḥ phalēna saṁbadhyatē | yadi vā ‘athaiṣa jyōtiḥ’ ityādivatprastūyamānaṁ brūyāt | pratyayasaṁnikarṣāttatrāpi yajiśabdagr̥hītaivāvēṣṭirannādyēna saṁbadhyēta | ētāvacca rājasūyayajāvapyastītyaviśēṣaḥ prakr̥tamapi ca bruvannaitacchabda āgnēyādivākyālōcanādr̥tē naiva bravītīti | tataśca rājasūyayajirapi tāvatā yatnēna śaknōti grahītumiti tulyabalatvam | nanvavāntarādhikārasyāsti viśēṣaḥ | ucyatē | ayamēva viśēṣō yadēkatra bahūnāṁ grahaṇamaparatra cālpānām | grahaṇavēlā tu tulyaiva | yadi caikāntikamatrākarmāntaratvaṁ syāttata ēvamucyēta | karmāntaramapi caitaditi darśitam | tataśca viṣayāntaratvādēva svārājyānnādyayōravirōdhaḥ | karmāntaratvē ’pi ca bārhaspatyādiliṅgadarśanātprakr̥tāvēṣṭiprakr̥titvamēva pratipattavyam | rājanyasyāpi tulyapravr̥ttēḥ phalapadānuṣaṅgācca brāhmaṇavaiśyavadēva karmāntarēṇa prayōgāntarēṇa vā saṁbandhaḥ | ēvaṁ ca tasyāpi
[p. 588]
madhyēnidhānavākyaṁ tantraprayōgē satyupapatsyatē || rājasūyamadhyasthāyāṁ tu dakṣiṇābhēdātpratīṣṭi prayōgānyatvē madhyēnidhānavidhiravarudhyēta | tasmātprāpakāṇyētāni śravaṇānīti siddham || 3 ||


iti avēṣṭyadhikaraṇam || 2 ||
‘vasantē brāhmaṇō ’gnīnādadhīta’ ityādiṣu prāptyaprāptyāśaṅkāyāṁ pūrvavadēva saṁdēhaḥ | tatra yadi kathaṁcidapi prāptirasti tatō vinā ’pi yadiśabdānnimittārthatvaṁ, tadā ca brāhmaṇavasantādisaṁbandhaḥ parasparaniyamātmakaṁ phalaṁ bhaviṣyati | atha tvaprāptistataḥ prāpakāṇi brāhmaṇavasantādiviśiṣṭasyādhānasya, tadā ca pūrvatra pūrvatrōtpattivākyaśiṣṭaguṇāvarōdhāduttara uttarō guṇaḥ karmāntaraṁ kalpayatīti trīṇyādhānāni bhaviṣyanti | svārthā ēva vā ’gnaya ātmanēpadanirdēśādvijñāsyantē | śūdrasya cāprāptiḥ | nimittārthapakṣē tu sarvaṁ viparītamēva | ētēna ‘vasantē brāhmaṇamupanayēt’ ityēvamādīnyapi tulyahētutvādvicāritāni draṣṭavyāni | tatraitāvānsaṁkṣēpārthaḥ |

sāmarthyākṣiptamādhānaṁ sāmānyavacanēna vā |
tasmādvarṇaviśēṣāṇāṁ nimittārthā punaḥ śrutiḥ ||

ēkastāvatpūrvapakṣahēturagnihōtrādicōdanābhirēvādhānaniṣpādyāhavanīyādisādhanatvādvinā ’nupapadyamānābhiḥ prāpitatvādbrāhmaṇādīnāṁmādhānaṁ nimittārthaṁ śrūyata iti | yadi tu
[p. 589]
pratyakṣavacanē sati sāmarthyamaprāpakamiti kalpyatē tatō ’smādguṇāpahr̥taśaktikādvidhēranapahr̥taśaktiraparō nirguṇō vidhirasti ‘ya ēvaṁ vidvānagnimādhattē’ iti | tēna prāptēraprāpakatvamiti | siddhāntahētustu |

pratyakṣavidhisadbhāvāllabhyatē nānumānikaḥ |
prāpakatvamatō nārthavartamānāpadēśayōḥ ||

na tāvannityamarthasyaprāpakamasti | upāyāntarēṇāpi pratigrahādinā puruṣāntarāhitānāmātmanēpadēnāniyatānāṁ sulabhatvāt | pratyakṣavacanē sati anyathānupapattipakṣē sati, arthāpattilabhyaśrutyaparigrahācca | ‘ya ēvaṁ vidvān’ ityapi vartamānāpadēśaḥ pratyakṣāyāṁ liṅi brāhmaṇādivākyēṣūpalabhyamānāyāṁ na vidhiśaktiṁ labhatē | asti caitadupanyāsasya pratyakṣavidhiyuktōdakōpasarjanādisaṁbhāravidhānārthatvamityaprāptamēva brāhmaṇādiviśiṣṭamādhānaṁ vidhīyata iti |kiṁ nimittasārūpyamiti—yadiśabdādyanupabandhābhiprāyam |brāhmaṇādīnāṁ vasantādividhibhiḥ samuccāraṇamiti—parapadasaṁbandhasaṁcāritāyāṁ vidhiśaktau nimittaphalatvāt |nanu brāhmaṇādīnāmādadhātinā ’pīti—aprāptau viśiṣṭavidhānōpapattyabhiprāyam | itarastu prāptatvēna vidhēyatvaṁ nivartayati—na tvamīṣāmādhānasaṁbandhō na viditaiti |kēna prāptō viditaiti—prāpakākṣēpaḥ | itarastu nirākaraṇamapaśyanbalīyāṁsaṁ ca pratyakṣavidhiṁ kimarthaṁ prathamamēvōpanyasyāmīti matvākāmaśrutibhirityāha |kāḥ kāmaśrutayaiti—sakrōdhaṁ prāpaṇaśaktāvākṣiptāyāṁ svarūpamēvaiṣa na jānātīti manyamānō darśayati—agnihōtrādiphalavidhaya iti | katha
[p. 590]
manyaparābhiḥ satībhistatprāpitamityāśaṅkyārthāpattiṁ darśayati | tēna‘karmajē karma yūpavat’ iti āhavanīyādigrāhibhiḥ karmabhirananyōpāyatvādgr̥hītamādhānamiti |sarvaprakārasaṁbhavē ca viśiṣṭavidhirbhavatīti saṁbhavāpēkṣayā vākyabhēdamāha | ēvaṁ prāptē brūmaḥ | ādhānē ’pi pūrvavadēva prāpakāṇi śravaṇāni | katham | asarvaśēṣatvāt | yadi hi sarvakarmaṇāṁ śēṣabhūtamādhānaṁ bhavēttatastairākṣipyēta vā na vā | tēṣāṁ tu‘rūpaṁ vā ’śēṣabhūtatvāt’ ityanēnaiva nyāyēnāhavanīyādigrahaṇamātraparyavasānānna kaścidapyādhānāṅgatvapratipādanē hēturasti | yattu‘sērvārthaṁ vā’ iti vakṣyati tatsarvakarmārthāgnyarthatvāditi vyākhyāsyatē |kimatō yadyēvamiti—aṅgāṅgamapyanyathānupapattyā śakyamākṣēptumiti manyatē | siddhāntavādī tvanyathānupapadyamānatvādagnayaḥ kāmaśrutibhiḥ prāptuvanti
[p. 591]
nādhānamityāha |nanvādhānamagnīnāmabhyupāyaiti | tatra nāma rūpamātraṁ gr̥hyatē yallaukikōpāyasādhyaṁ bhavati vastraśakaṭādi | na cāhavanīyādayō laukikōpāyāstasmādavaṁśyamēṣāṁ vēdēnaivōpāyō ’pyākṣēptavyaḥ | sa tu nādhānavyatiriktō ’stīti tadapyākṣiptamiti | ucyatē | na | anaikāntikatvāt | agnīnāṁ hi yācñākrayāpahārādayō ’bhyupāyāḥ santi | sarvaiśca tairāhavanīyādimātraprārthinyaḥ kāmaśrutayō nirākāṅkṣāḥ kriyantē | tasmānnaikāntēnādhānaṁ prāptamityasti niyamavidhēravakāśaḥ | tatraitatsyāt | naivōpāyāntarōpāttānāmāhavanīyāditvaṁ saṁbhavati saṁskāranimittatvāditi | tatrōcyatē |

satyaṁ prathamamādhānādutpadyantē ’gnayastrayaḥ |
paścāttu vrīhivattēṣāṁ nōpāyāntaravāraṇam ||

yathaiva hi vrīhyādīnāṁ na tāvatkr̥ṣimantarēṇōtpattiḥ | atha ca na sarvapuruṣaistathaivāpyantē | krayādibhirapi labhyamānatvāt | ēvaṁ tāvatprathamamēka ādhānēnōtpādayiṣyanti | aparē tu tasmādupāyāntarēṇa prāpsyanti | tataśca yathā ghaṭādīn kumbhakāra utpādyōtpādya vikrīṇāti dadāti ca tathaivaikaḥ kaścitpunaḥ punaragnīnādhāyāparēbhyō dadyāt | ataḥ pratipuruṣamādhānaṁ pakṣē prāptaṁ pakṣē nētyasti vidhānasya viṣayaḥ | pakṣē ’pi vā naiva prāptirastīti vakṣyāmaḥ | pratyakṣavidhipakṣē punarupāyāntarāṇi nivartantē | tadā hyādadhītētyātmanēpadēnādhātr̥gāmyēvādhānaphalamiti gamyatē | tasya ca phalamāhavanīyādi tadakarturna bhavatīti taṁ pratyanāhavanīyatvamēva syāt | arthākṣēpapakṣē tvānumānikyāḥ śrutērātmanēpadaparasmaipadavivēkābhāvādakartṝviṣayē ’pyavirōdhādupāyāntarāṇi na nivartēran |
[p. 592]
atō ’vaśyamēva vidhēyamētaditi |api ca satīṣvēvādhānaśrutiṣvitipākṣikīmapi prāptiṁ nirākarōti | pūrvamēva hi vyākhyātaṁ niyamādīnāmaprāptavidhitvaṁ śrutasaṁbhāvanāyāmaśrutakalpanānavasarāt | santi cādhānasya pratyakṣā śrutaya iti nānyāḥ kalpayituṁ labhyantē | yadi hyētā na syustatrādhānādr̥tē ’gnihōtrādīnāmaśakyānuṣṭhānatvādvidhayō ’narthakā bhavantīti svasiddhyarthamādhānaśrutiṁ parigr̥hṇīyuḥ | satīṣu tvaśrutakalpanābhayādyēṣāmētābhiḥ prāpitaṁ tēṣāmēva kāmaśrutayaḥ prayōjikā iti na kalpayanti | sarvapūrvōktadōṣaparihārēṇēdānīṁ pratyavatiṣṭhatē | pratyakṣamanyadvidhāyakamastyādhānasya vacanam | yasminsati nimittārthānītarāṇīti ‘ya ēvaṁ vidvānagnimādhattē’ iti | tatra pratividhattēsaṁbhāravidhānārthā punaḥ śrutirēṣēti | paraḥ punaḥ prakaraṇēna saṁbhārasaṁbandhaṁ manvānaḥ pr̥thagvākyatvamāpādyaitadēvōtpattivākyamityāha | na hyudakōpasarjanādīnāmādhānēnaikavākyatā saṁbhavati | bhavēdatrārthabhēdē nānāvākyatvaṁ yadyādhānaṁ vidhīyēta | tadbrāhmaṇādisaṁ
[p. 593]
yuktairvihitamiti guṇārthamēvēhapunaḥ śrūyatē | kutō nu khalu nirṇayaḥ kataradanayōrutpattivākyamiti | taducyatē |

brāhmaṇatvādisaṁyuktē pratyakṣaḥ śrūyatē vidhiḥ |
itaratrārthavādēna kalpanīyō balādasau ||

yadi hyētē dvē api vākyē vidhātr̥ṇī syātāṁ tataḥ samānaviṣayē satī spardhēyātāṁ kataradvidhattāmiti | atra punarēkaṁ vidhāyakamēkaṁ stāvakam | na ca stāvakēna brāhmaṇādisaṁyuktasya vidhāyakatvaṁ nivāryatē tadānuguṇyāt | yadi tu ‘ya ēvaṁ vidvān’ ityapi vidhisarūpaṁ syāttatō vihitasya punarvidhānānupapattērasmatpakṣaṁ nirundhyāt | liṅā tu vihitasya saṁbandhisaṁbhāravidhiprarōcanārthaṁ tu stutisahitasya punaḥ śravaṇamityavidhāyakam | liṅā ca tāvaddhātvarthavidhānaṁ svapadēnōpāttatvācchrautam | prāśastyaṁ punarvākyēna, tataścānumānikō vidhiriti viprakr̥ṣyatē |nanvidamapi vākyamiti—brāhmaṇādipadārthāparityāgābhiprāyam | siddhāntavādī vadati, ādhānaṁ tāvacchutyā, śēṣaṁ vākyēna nāma
[p. 594]
bhavatu, svapadōpāttāyāḥ stutērabhāvāt | ‘ēvaṁ dviṣantaṁ bhrātr̥vyamavarti sahatē’ ityādipadasaṁbandhēnaiva stutiriti vākyam |kartr̥kālaviśiṣṭapradhānādhānavidhānācca vākyabhēdaparihārātsiddhaṁ prāpakatvam || 4 ||


iti viśiṣṭādhānavidhēyatvādhikaraṇam || 3 ||
yuktaṁ dadhnēndriyakāmasyēti guṇātphalam | na hi tatra dadhyādīnāṁ hōmasāmānādhikaraṇyaṁ yēna saṁjñālakṣaṇō bhēdaḥ syāt | dākṣāyaṇayajñādīnāṁ tu yāgasāmānādhikaraṇyātpūrvayāgē cāprayuktatvādātmarūpāvacchinnayāgāntarapratipādanamaviruddham | na ca kaściddadhyā
[p. 595]
dibhistulya ēvaṁsaṁjñō guṇaḥ prasiddhaḥ | tasmādbhāvārthādhikaraṇanyāyēna phalē yāgavidhānādyāgāntaram || 5 ||

vidhiśaktiḥ kriyātōnōttāritētyabhiprāyaḥ || 6 ||

phalasyānupādēyatvānna ‘vrīhibhiryajatē’ ityādivatkarmōddēśēna vidhiḥ saṁbhavatītyavaśyaṁ karma tatra vidhātavyam | tataśca siddhō bhēdaḥ || 7 ||

satyapi phalaṁ prati vidhānē‘saṁnidhau tvavibhāgāt’ ityanēnākarmāntaratā | dadhyādivacca guṇaphalasaṁbandhapratyayātprakr̥tayāgabuddhēḥ | yattu guṇō na prasiddha iti | naiṣa dōṣaḥ | ukthyādivatprakaraṇalabhyatvāt | ēvaṁvidhā cavākyāntarēṇa guṇarūpavidhānādasti prasiddhiḥ | dadhyādivadēvātrāpi vaiyadhikaraṇyēnaiva saṁbandhaḥ | kiṁ ca |

avasthāntararūpatvāddadhyādēravilakṣaṇāḥ |
pratyāsattēḥ pratīyantē sāmānādhikaraṇyavat ||

tasmāddarśapūrṇamāsayōrēvāvasthāntararūpādvikārātphalaṁ na karmāntarāt | ēvaṁ ca prakaraṇavicchēdō nātyantaṁ kr̥tō bhaviṣyati | yadyapi phalavataḥ kathaṁbhāvēnāgrahaṇādētadviṣayē ’styēva praka
[p. 596]
karaṇabādhastathā ’pyāśrayatvēna saṁbandhāduttarāṇi ca vākyāni pratyanuṣaṅgasiddhēranugraha ityucyatē || 8 ||

triṁśatsaṁpatpūraṇaṁ paurṇamāsyamāvāsyāsaṁkīrtanaṁ vā bhēdaṁ bōdhayati | na hi dārśapūrṇamāsikastriṁśadvarṣapakṣaḥ karmāntarēṇa pūrayituṁ śakyatē | na caniyamasyātidēśaḥ | yēna karmāntarasyēvaitatpañcadaśavarṣapakṣavidhānaṁ syāt | na ca dākṣāyaṇayājitvēna nimittēna darśapūrṇamāsayōrēva pañcadaśavarṣapakṣa upajāyatē | saṁbandhābhāvāt | dvē hi paurṇamāsyau dvē amāvāsyē iti cāsyānupapattiḥ || 9 ||

utpattisaṁyōgē pūrvāsaṁbandhē ca saṁjñā bhēttrī bhavati | na cēyamutpattisaṁyuktā ‘athaiva jyōtiḥ’ ityādēriva prakramābhāvāt | saṁbhavati ca pūrvakarmāśritaguṇavācitvēnaivēti na bhinatti | dākṣāyaṇayajñē hi vākyāntaravaśādavayavaprasiddhēścābhyastatvamabhidhīyatē | tēna ca prakaraṇāddarśapūrṇamāsāśritēnaiva phalaṁ sādhyatē | dakṣa iti cōtsāhī śīghrakārī yajamānaḥ, tadīyā r̥tvijō dākṣāḥ | stēṣāmayataṁ—prayōgō yajñāśritatvāddākṣāyaṇa ityucyatē | sākaṁprasthāyīyē ’pi sāṁnāyyamanavadāya kumbhībhyāmēva sākaṁ prasthīyata ityēvamabhidhīyatē | tasmānna prakr̥tapratyabhijñānabādhaḥ || 10 ||


[p. 597]
yadyapi karmōddēśēna na phalaṁ vidhīyatē tathāpi karmaphalasaṁbandhābhāvādakarmāntaratā | yathaiva hi karmaṇaḥ phalamiti bhāvārthādhikaraṇēsādhitaṁ tathaiva‘atulyatvāttu vākyayōḥ’ ityatra guṇaphalasaṁbandhaparyavasāyitvamapyuktamiti saṁdēhē sati padāntarānugrahārthaṁ guṇādēva phalaṁ na karmaṇa iti siddham || 11 ||


iti dākṣāyaṇayajñādhikaraṇam || 4 ||
na kasyacidapi karmaṇaḥ prakaraṇē śrūyatē ‘śvētamālabhēta’ ‘caruṁ nirvapēt’ iti | tatra saṁdēhaḥ | kimanārabhyavādānāṁ prakr̥tyarthatvātprākr̥tayōrēvālambhanirvāpayōḥ śvētacarū guṇau vidhīyētē, kiṁ vā karmāntarē yāvacchrutē, uta yajimatī vēti | tatrānārabhyādhītatvōpanyāsaḥ saṁśayabījāpaunaruktyaprathamapakṣaparigrahatannirākaraṇārthaḥ | katham | yadi tāvadālambhanirvāpau prakr̥tya śrūyēyātāṁ tataḥ prakr̥tapratyayānuvr̥ttirēva prasajyētēti karmāntarā
[p. 598]
śaṅkā na syāt | anārabhyavādē tu sati śvētādiguṇasyōpādēyatvātkadāciddūrasthānuvādēna guṇō vidhīyatē kadācidvā viparivr̥ttyabhāvātkarmāntaramiti jāyatē saṁdēhaḥ | tathā‘dravyasaṁyōgāccōdanā paśusōmayōḥ’ ityanēna gataprāyamivātra yajimatkarmavidhānaṁ lakṣyatē | tattu prakr̥tayāgābhāvādanuvādaśaṅkāyāmasatyāṁ śvētādēśca guṇasyautpattikadravyasaṁyuktē ’pi karmaṇi vidhānōpapattēḥ kathaṁ syāditi punarupanyasyatē | pūrvapakṣaścānyayōrālabhbhanirvāpayōraprakaraṇādavaśyaṁ prakr̥tāvēva grahītavyāvityēvaṁ pravartatē | tannirākaraṇamapi ca prakaraṇābhāvādasādhāraṇōpalakṣaṇābhāvācca na prākr̥tayōrlaukikavyāvr̥ttarūpayōḥ pratītirastītyēvaṁ bhaviṣyati | guṇavidhiviṣayatvāccālambhanirvāpau guṇavidhiśabdēnōktau | kiṁ tāvatprāptam | yathaivāyanēṣu guṇasaṁbandhaparē vākyē karmavidhiśabdābhāvādakarmāntaratvaṁ tathēhāpi bhaviṣyatīti caśabdēnānvādiśyatē | kva cāsau guṇavidhiriti viṣayāvadhāraṇārthamaprakaraṇagrahaṇam | atha vā yadyapyētāvatā pūrvavailakṣaṇyēnāprakaraṇē śrūyatē tathāpi karmaṇō vidhiśabdānavarōdhādguṇārthaiva punaḥ śrutiriti | darśapūrṇamāsayōḥ śakaṭēṣā sā śvētīkr̥tyālabdhavyā, nirvāpaśca carau kartavyaścaruparimitō vā | bhūtibrahmavarcasakāmayōśca sarvēbhyō darśapūrṇamāsāvityēvaṁ prāptayōranuvādaḥ | tathā vāyavyamiti sarvavanaspatīnāṁ vāyudēvatātvātkathaṁcidīṣāyā ēvānuvādaḥ | sauryamiti cāgnēyasyaiva tējōdēvatyasāmānyādanuvādaḥ | tasmādguṇō vidhīyata iti || 12 ||


[p. 599]
yadi hyālambhanirvāpau vidhēyatvaṁ na mr̥ṣyataḥ |
tatō guṇavidhitvaṁ syādvidhēyau tvatra tau matau ||

vāyavyapadaṁ pūrvavadēvōpēkṣya phalapadaparigrahēṇa tāvatpratyavasthīyatē | yadi hyālambhanirvāpāvanūdya śvētacarū vidhīyētē tataḥ phalapadamanarthakamēva syāt | sarvakāmaprāptānuvādē ’pi pākṣikatvānnityavadgrahaṇaṁ virudhyēta | viśēṣaṇatvē vākyabhēdaḥ syāt | atha guṇaphalasaṁbandhō vidhīyatē tathā ’pyālambhādēḥ prakr̥tasyāśrayasyābhāvādvākyēnaiva tatsaṁbandhakaraṇē vākyaṁ bhidyēta | guṇaviśiṣṭālambhavidhānē tu na kaściddōṣaḥ | tēnōcyatē karmaṇaḥ śrutimūlatvāditi | karmātra vidhēyatvēna śrutimūlaṁ na guṇaḥ | sa hyacōdanālakṣaṇa ēva syāt | atha vā yāvaduktamēva syānna yajimat | kutaḥ | karmaṇaḥ śrutimūlatvāt | na hyacōditō yajyarthō ’dhyavasātuṁ śakyatē | na ca tēna vinēha kiṁcinna sidhyati | ālambhanirvāpayōrēva phalavattvēna prādhānyōpapattēḥ | na hi yadēkatra guṇabhūtaṁ dr̥ṣṭaṁ tēnānyatra prādhānyaṁ vācanikamapi na pratipattavyamiti kiṁcitpramāṇam | yathāvacanaṁ hi guṇapradhānabhāvau na svābhāvikau | vāyavyādiśabdaścātra sarvatra dravyāṇāṁ yathākathaṁciddēvatāsaṁbandhōpapattēranuvādaḥ | athavā yatkēnacidvāyvādibhyaḥ saṁkalpitaṁ tadālambhādibhiryōjyamānamabhyudayakāri bhavati | viśiṣṭavidhānācca na tatparigrahē ’pyatibhāraḥ | athavā vāyusūryāvēvōddiśya spr̥ṣṭaṁ niruptaṁ vētyētāvataivēpsitāvāptirbhaviṣyati | na cāvaśyaṁ yāga ēva dēvatōddēṣṭavyā | yatra yatra hi cōdyatē tatra tatrōddiśyamānā na virudhyatē | tasmādyatkiṁcicchvētaṁ vāyūddēśēna spraṣṭavyamitiyāvaduktacōdanānumārāt | guṇavidhipakṣē phalapadasaṁbandhē vākyabhēdamabhidhāyēdānīṁ tatparityāgamabhyupētyāpi bravītīti |athavā yō ’sau vidhāyakaḥ śabdaityādi | tasyābhiprāyō yadidamanāra
[p. 600]
bhyavādānāṁ prakr̥tyarthatvamabhidhāsyatē naitadvācanikaṁ, kathaṁ tarhi, dvārānyathānupapattikāritam | na cālambhanirvāpāvanyatrānupapannau | lōkē ’pi vidyamānatvāditi | tatra yadi tāvallaukikavyāvr̥ttyarthaṁ vihitatvēna viśēṣyatē tatō ’nyaviśēṣaṇābhāvālliṅaiva viśēṣṭavyau ya ālambhaḥ kartavyatayā cōdita iti | tāvatā cōpakṣīṇaśaktau vidhāyakē guṇavidhānaṁ nōpapadyatē | na hyasau vidhātuṁ lakṣayituṁ ca sakr̥duccaritaḥ samarthaḥ | kēvaladhātvarthānuvādē ca lōkē ’pi guṇavidhitvaprasaṅgaḥ | tatra ca niṣphalatvādānarthakyaṁ, na caitāvanmātrēṇaiva vinaiva prakaraṇādibhirvaidikālambhanirvāpagrahaṇamupapadyatē | tasmātprākr̥tapramāṇābhāvādapūrvayōrvidhānamiti || 13 ||

yathā phalapadaṁ prēkṣya guṇapakṣō nirākr̥taḥ |
dēvatāpadamālōkya tathaivālambhamātratā ||

vidhistāvaduttarōttarapadānurōdhēna dravyadēvatāpadasaṁbandhasaṁkrāntaḥ | sa cānyathānupapattērākṣiptayajikriyaḥ sanvidhīyatē | na hyēnamanyā kriyā saṁpādayituṁ samarthā | yadi dēvatō
[p. 601]
ddēśēnāparityajannēva dravyamālabhēta na tadvāyavyaṁ kr̥taṁ syāt | na ca prasiddhavāyudēvatyamēvaṁ spraṣṭavyamityavagamyēta | anuṣṭhānasaṁpādyatvāddēvatātvasya | tēnāvaśyaṁ vāyumuddiśya śvētaguṇakaṁ dravyaṁ dātavyamataścaṁ yajividhānamētaditi niścīyatē | tathā ca lakṣaṇaṁ kariṣyati‘yajaticōdanā dravyadēvatākriyaṁ samudāyē kr̥tārthatvāt’ iti | tataścālambhanirvāpau cōdakaprāptāvēvānuvadiṣyētē | tatrālambhaviśiṣṭatvāditi gauravōpanyāsaḥ phalgurēva kathaṁ cidabhyupētyavādēnōpanyasta iti nātīvādartavyaḥ || 14 ||

sōmāraudramityuktē vinā ’pi yajatiśabdēna pariśrayaṇavidhiparē vākyē yajatinā ’nūdya
[p. 602]
mānē yajatimatkarmavidhāyitvamēvamādīnāmityavagamyatē | agnīṣōmīyē ’pi cānēnaiva yajimattvasiddhiḥ | pūrvaṁ caitāvadēva vicāritaṁ kiṁ prakr̥tānuvāditvamuta vidhāyakatvamiti | siddhē tu vidhāyakatvē kimātmakaṁ tatkarmētyētadadhikaraṇādhīnamēvaitadityapaunaruktyam || 15 ||


iti dravyadēvatāsaṁyōgē yāgavidhāyakatvādhikaraṇam || 5 ||
sūtrēṣvēva hi tatsarvaṁ yadvr̥ttau yacca vārtikē |
sūtraṁ yōnirihārthānāṁ sarvaṁ sūtrē pratiṣṭhitam ||

iti yē vadanti tānpratyucyatē | na kiṁcitsādhanamapradarśitaviṣayaṁ svārthaṁ sādhayati | sūtrakārēṇa cēha hētumātramupāttam | na cārthaprakaraṇādibhirapyudāharaṇapratijñāsaṁśayahētūnāmanyatamamupalabhyatē | tasmādagamakē sūtrē sati avaśyaṁ dōṣapratisamādhānārthaṁ vr̥ttikārādimiryatitavyam | satyēva saṁbhavē ’dhyāhārādivarjanamuktam | sarvathā śiṣyaprajñāsaṁskārē sūtrakārādīnāṁ pravartamānānāṁ yēnaiva tadanuguṇaṁ yatkr̥taṁ tadēva grahītavyaṁ nāsadgrahaḥ kartavyaḥ | idaṁ sūtrakārēṇa nōpāttamidaṁ vr̥ttikārēṇaitatpradarśanārthamētadvarṇayanti | tadiha bhagavā
[p. 603]
nupavarṣaḥ kilāgnihōtrē dhēnudōhādhikārē śrutamidaṁ vākyamudāhr̥tavān ‘vatsamālabhēta’ iti | tatra ca pūrvavadēva trēdhā saṁśayamupanyastatvān | kiṁ prākr̥ta ēvālambhē vatsō vidhīyatē tathālambhamātramathavā yajatimadētatkarmēti | tatraviśēṣaṇābhāvātprākr̥tapratyayō nāstīti pūrvādhikaraṇasiddhamēvēti nōpanyastam | tēnaivānukramēṇa yajimadabhidhānabuddhau prasaktāyāmapavādō ’yaṁ kriyatē | tatra bhōktr̥saṁyōgapratyudāharaṇatvādgataprāyō ’pi pūrvapakṣaḥ śrōtr̥buddhivaicitryātkriyatē | yō nāma tārkikavāsanayā sāmānyatō dr̥ṣṭēna vēdārthamunninīṣēttasya tannivr̥ttirapradarśitāśaṅkā na śakyā kartumiti pradarśyatē | tatra kēṣāṁcitpūrvādhikaraṇa ēvālabhatiryajatiparyāyatvēna prasiddhō ’nyēṣāṁ yajyanumāpakatvēna, tadubhayamatrāpi tathaiva manyantē | tatrāpūrvayāgavidhānaṁ prāptē vā vatsavidhānamiti pūrvapakṣē dvaitam | siddhāntastu dravyadēvatāsaṁbandhānyathānupapattyā pūrvamasmābhiryajiḥ kalpitō nādr̥ṣṭapūrvaśaktyālabhatyabhidhānēna,
[p. 604]
vyabhicāryanumānābhāsēna vā | na cēhāsāvastīti yāvaduktatā | tathā ca dōhanādisaṁskārakarmaprāyadarśanamupapadyatē | dr̥ṣṭārthatvaṁ ca gōprasnavanahētutvāt || 16 ||

‘vatsanikāntā hi’ iti prasnāvanārthaṁ ca vatsōpacārasparśanavidhau hētuvannigadō ’rthavāda upapadyatē | māraṇārthatvē tvālabhyamānē vatsapriyatvaṁ paśūnāmucyamānamasaṁbaddhamēva syāt | yasmādasau mātuḥ priyō vatsastasmātsaṁjñāpanārthamālabdhavya ityasaṁbaddhamēva syāt | itaratra punarvatsapriyā mātā putrē cāṭukaraṇāttēna vā kr̥tacāṭunā saṁyujyamānā snēhātprasnaviṣyatītyupapadyatē | tasmādapi prayōjanavatsaṁskārabhūtālambhamātravidhānamētaditi siddham || 17 ||


iti dēvatāsaṁyōgābhāvē yāgāvidhāyakatvādhikaraṇam || 6 ||
pūrvamālambhasya pratyudāharaṇamidaṁ tu carudvārēṇa nirvāpasya | dēvatāśaṅkā cātrābhyantarē ’dhikētyārambhaḥ | tatrautpattikamēva carupurōḍāśādīnāṁ yāgāṅgatvam | sarvathā caitasyātmīyatvaparityāgaḥkartavyaḥ | ‘carumupadadhāti’ iti ca dvitīyānirdēśādupadhānaṁ pratipattiḥ | na cānyatrānupayuktasya pratipattiryuktētyākāṅkṣitē yōgyatvādyāgōpayō
[p. 605]
gitvamēva vijñāyatē | vākyaśēṣē ca br̥haspatiḥ śrūyamāṇō yadi vidhyuddēśēna na saṁbadhyatē, ānarthakyamēva syāt | tasmādāgnēyaprakr̥tikaṁ bārhaspatyacaruyāgaṁ nirvartya śēṣakāryāntarāṇyakr̥tvōpadhātavyaścarurityēvaṁ prāptam | ēvaṁ prāptē brūmaḥ |

carvādīnāṁ svabhāvēna naidamarthyamavasthitam |
yathāpramāṇamēvaiṣāṁ viniyōgō ’vagamyatē ||

‘naivāraścarurbhavati’ iti hyutpannamātrasyaiva prayōjanāpēkṣāyāṁ satyāṁ yāgāṅgabhūtāgnidhāraṇārthasthalanirvr̥ttiśēṣatvēna pratyakṣavidhānaṁ dr̥śyatē ‘ yadēnaṁ carumupadadhāti ’ iti | tathā nirākāṅkṣasya ca carōḥ śrutēnāpi kāryāntarēṇa saṁbandhō na syātkimutāśrutēnaiva yāgēna | na cēyaṁ pratipattiriti prathamaṁ prayōjanavattvānavagamāt |arthakarmaṇyapi cōpadhānaṁ prati prādhānyamasti, tēnāsaṁskr̥tasthalaṁ na nirvartayatīti dvitīyānirdēśāvirōdhaḥ |

trēdhā ca dēvatāyōgaścarōrasyānumānikaḥ |
nīvārasthārthavādasthataddhitādivivarjanāt ||

nīvārasaṁbaddhaḥ san br̥haspatiścarāvanumātavyaḥ | tathā vākyaśēṣasthō vidhyuddēśamanākāṅkṣitadēvatāsaṁbandhaṁ nētavyaḥ | taddhitacaturthīmantravarṇādibhiśca vinā kathamapi dēvatātvaṁ kalpanīyam | yāgādyanumānaklēśaśca sthita ēva | tasmādupadhānārthatvamēva yuktamiti |
[p. 606]
yēṣāṁca ‘bārhaspatyō bhavati’ iti carusamānādhikaraṇēna taddhitēna vākyaśēṣē dēvatāśrayaṇaṁ tēṣāmapi prathamamupadhānārthatvē vidhyuddēśātsiddhē ’nākāṅkṣitatvāddēvatā vidhātumaśakyēti vartamānāpadēśānurōdhēna yādr̥śaṁ vayamasya bārhaspatyatvaṁ vartamānaṁ paśyāmastādr̥śamēvaitatpraśaṁsārthaṁ kīrtitamityavagamādya ēva śākhāntarīyasya vacanasya ‘br̥haspatērvā ētadannam’ ityētasyārthaḥ sa ēva‘bārhaspatyō bhavati’ ityasyāpi taittirīyavacanasya niścīyatē, tasmādēṣō ’pi na yajimadvacana iti yāvaduktatvasiddhiḥ || 18 ||


iti carōrupadhānārthatādhikaraṇam || 7 ||
ētēnaivādhikārēṇōtsr̥jatirapi yajimadabhidhānō na vēti vicāryatē | ‘tvāṣṭraṁ pātnīvatamālabhatē’ ityēvaṁ yāgaṁ vidhāya punarāmnāyatē ‘paṁryagnikr̥taṁ pātnīvatamutsr̥janti’ iti | tatra guṇavidhiruta karmāntaramiti vacanavyaktidvayapratibhānēna saṁdēhē sati vāyavyaścētālambhavadēva vidhiśaktērdravyadēvatāsaṁbandhaviṣayatvēna karmāntaratvam | kiṁ ca |

na ca tvaṣṭurabhāvēna pratyabhijñāyatē ’tra saḥ |
paryagnikr̥tayōgācca vākyabhēdaḥ prasajyatē ||

yadi hyatrāpi pūrvavadēvōbhē viśēṣaṇē śrūyēyātāṁ tatastadēva karmēti vijñāyēta | na tvatra mahē
[p. 607]
ndrasyēvēndrapragāthē kaścidapi pratyabhijñānalēśō ’stīti dēvatāntarasaṁyōgādapi vājinayāgavadbhidyatē | pātnīvatōddēśēna cōtsr̥jyamānārthē vidhīyamānē paryagnikaraṇāvasthāviśēṣaṇādvākyaṁ bhidyēta | vyavahitakalpanayā cōtsr̥jatiḥ saṁbadhyēta | prāpta ēva ca tasyōtpattivākyēnōtsarga iti vyarthā punaḥśrutirbhavēt | na ca paryagnikaraṇavidhānēnātrārthaḥ | tasyāti dēśēnaiva prāptatvāt | na ca kēvalapātnīvatatāvidhirvaikalpikaḥ śakya āśrayitum | utpattivākyaśiṣṭatvavirōdhāt | na ca prākr̥takḷptōpakārakēvalaparyagnikaraṇapunaḥśrutyā gr̥hamēdhīyavadapūrvatā śakyā darśayitum | siddhavadupasarjanībhūtaparyagnikaraṇanirdēśāt | na ca paryagnikaraṇaśabdastadantāyā aṅgarītērvācakaḥ | yēna tanmātragrahaṇāśrayaṇāduttarakarmāvacchēdō vijñāyatē | na cāsau kālasya vaktā, yēna paryagnikaraṇakāla ēvōtsr̥jatīti kalpyēta | na ca lakṣaṇāśrayaṇahēturasti | śrutyā ’pi vākyasamavāyōpapattēḥ | sarvāṅgēṣu cōdakaprāptēṣu vacanāntarēṇāniṣiddhēṣu paryagnikaraṇavēlāyāṁ samastēṣvanuṣṭhīyamānēṣu satsu naiva jñāyatē kiṁ kriyatāmiti | sarvakaraṇē kālalōpāttatkālakaraṇē cāṅgāntaralōpāt | ētēnāvasthāvidhiḥ pratyuktaḥ | cōdakēnaiva tāvat, paryagnikaraṇāvastha utsr̥jyata iti prāpitam | athōttarāvasthāparisaṁkhyōcyatē | tatra tridōṣatvamuktamēva | tasmānna pūrvakarmaṇi kiṁcidvidhēyamasya vākyasyēti karmāntaramēva dravyadēvatāsaṁyuktaṁ, dēvatāguṇasāmānyēna ca pūrvaprakr̥tikamagnīṣōmīyaprakr̥tikamēva vā vidhīyata iti prāptē ’bhidhīyatē |

prakr̥tapratyabhijñānānna yāgō ’nyō ’vagamyatē |
paryagnikaraṇāttasminnaṅgarītirvidhīyatē ||

pātnīvataśabdastāvanmanōtāyāmivāgniśabdaḥsatyapyubhayaviśiṣṭatvē śaknōti prakr̥taṁ yāgaṁ vaktuṁ ‘paryagnikr̥tamutsr̥jati’ iti prakaraṇāttasyaiva guṇavidhirvijñāyatē | nanu ca sarvē guṇavidhiprakārā nirākr̥tāḥ | satyaṁ śēṣā nirākr̥tāḥ | paryagnikaraṇāntāṅgarīti
[p. 608]
pakṣastu na nirākriyatē | yadyapyēṣa śabdaiḍāntādivattadantatvaṁ na bravīti tathāpi gamayituṁ śaknōti | na hi nirvr̥ttaparyagnikaraṇatā pūrvāṅgēṣvakr̥tēṣu saṁbhavati | tasmāttadupādānādēvānuktā ’pi tadantatā ’vagamyatē | kathaṁbhāvāpēkṣī ca tvāṣṭraprayōgavacanaḥ prakr̥tau dr̥ṣṭasāmarthyaparyagnikaraṇāntāṅgakalāpasyātikramakāraṇābhāvānna prakr̥tisthāni sarvāṇyaṅgānyapēkṣatē | tataścaitāvantyēvāsyāṅgānītyavadhāraṇātsvarūpaprāptimātrasya ca cōdakēnāpi siddhēruttarāṅgāvacchēdārthamēvēdaṁ vākyamiti phalēna vyapadiśyatē | tēnōcyatē pūrvatvādavacchēda iti | ēvaṁ ca sati yāgāntarāpūrvāntarānumānādiklēśō na bhavatīti | na ca parapadasaṁbandhavidhānaviprakarṣaḥ | paryagnikaraṇāntaviśiṣṭē tūtsargē vidhīyamānē yadyapyutsargasvarūpaṁ prāptamēva tathāpi taduddēśēnāṅgakalāpavidhānādanatyantaviprakarṣātsa ēva vidhēyatvēnōktaḥ | tvatpakṣē tu ‘dadhnēndriyakāmasya’ ityādiṣviva dhātōratyantapārārthyaṁ syāt | tasmādapyakarmāntaratvam | prakaraṇādēva ca paryagnikaraṇāntāṅgagrahaṇasiddhēḥ pātnīvatagrahaṇaṁ nityānuvādatvādatantramitiviśiṣṭānuvādaikadēśavyapadēśōpālambhaparihāraḥ | tasmādguṇavidhiriti siddham || 19 ||


iti pātnīvatādhikaraṇam || 8 ||

[p. 609]
anārabhyādhītayōraṁśvadābhyagrahayōrālambhādivat trēdhā saṁdēhaḥ | tadvadēva ca pakṣadvayaṁ nirākr̥tya yajimatī cōdanēti pratijñāyatē | kiṁ ca |

prakr̥tādapi bhēttr̥tvaṁ nāmadhēyē vyavasthitam |
kimutāprakr̥tēbhyō ’tra yatra naivāstyabhēdadhīḥ |

na hyētannāmadhēyaṁ prakr̥tau kasyacitprasiddhaṁ yasya punaḥśrutisāmarthyāddvirabhyāsaḥ kriyatē | tasmādga़r̥hṇāticōdanāsāmānyēna jyōtiṣṭōmaprakr̥tirēkāhō ’yaṁ cōdyata iti manyāmahē | na ca vatsālambhatulyatvam | ēkatra yajatēḥ pratyakṣatvādanyatra cāvyabhicāriṇyā saṁjñayā ’nyatvē kalpitē gr̥hṇātinā samastajyōtiṣṭōmadharmaprāptērdravyadēvatāsaṁbandhasiddhiḥ | atō yāgāntaratvamiti prāptē ’bhidhīyatē |

grahaṇaṁ nāmadhēyaṁ ca kēvalaṁ yatra gamyatē |
vatsālambhādapi nyūnaṁ tadadravyatayēṣyatē ||

dēvatā tāvaddūrabhraṣṭaiva | yad gr̥hyamāṇaṁ dravyaṁ tadapi na kēnacidupāttam | na hi jātyā guṇēna ca vinā dravyamupalakṣayituṁ śakyam | na ca yāgē ’navadhāritē jyōtiṣṭōmavadbhāvō ’sti | yēna sōmagrahaṇamētaditi vijñāyatē | na ca gr̥hṇātirjyōtiṣṭōmaṁ na vyabhicarati | upādānamātravacanatvāt | na caitē yāganāmanī, yēna taṁ bhindyātāṁ, grahaṇasāmānādhikaraṇyāddhi tannāmatvamanayōḥ | iṣyata ēvāsmābhiratragrahaṇabhēdaḥ | na ca tāvatā yāgāntaratvaṁ bhavati | dravyadēvatāsaṁyōgē ’pi caivaṁjātīyakānāṁ yajimattvaṁ nirākr̥
[p. 610]
tam,‘acōdakāśca saṁskārāḥ’ iti | atra punastadapi na vidyatē | yō ’pyadābhyavākyē yajatiḥ sō ’pi rēvatīvāravantīyapūrvapakṣanyāyēnasaṁkrāntavidhiśaktinā pratyayēna vidhīyatē | tasmādyāgamanūdya grahaṇavidhānamēvaitat | aṁśōḥ kathaṁ yāgasaṁbandha iti cēt | gr̥hṇātisāmānyōpasthitēna jyōtiṣṭōmēnēti kēcit | astyēva tvanayōstaittirīyāṇāṁ jyōtiṣṭōmaprakaraṇē punaḥ śravaṇaṁ tadanyatra prayōjanatvātkarmaviniyōgaṁ kariṣyati | yathā sāptadaśyasyānārabhyavādēna sāmidhēnīsaṁbandhitayōtpattēḥ | prākaraṇikaiśca vacanairviniyōgādarthavattvamēvamihāpi draṣṭavyam | tēna‘saṁskāraścāprakaraṇē ’karmaśabdatvāt’ ityayamēva pakṣaḥ || 20 ||


iti aṁśvadābhyagrahayōrjyōtiṣṭōmāṅgatādhikaraṇam || 9 ||
‘agniṁ cinutē’ ityatrāpi trēdhaiva saṁdēhaḥ | kimapūrvayāgavidhiruta cayanamātravidhānamuta prakr̥tivikr̥tiṣu guṇavidhānamiti | tatrāṁśvadābhyavatprakaraṇē punarasaṁkīrtanātsaṁskāramātrasya ca kēvalasya prayōjanāsaṁbhavātsaṁjñayaiva kratvantaraṁ kalpyatē | tathā ca phalaśravaṇam ‘r̥dhnōtyēva’ iti | na ca guṇātphalamiti śakyaṁ vaktuṁ, prakr̥tāśrayānupapattēḥ | tathā caikāntikasōmayāgacihnānyupasadādīnyubhayatra saṁbaddhāni śrūyantē | tathēmāni vacanāni ‘athātō ’gnimagniṣṭōmēnaivānuyajati’ iti | tatra ‘agniṁ yajati’ iti ‘samidhō
[p. 611]
yajati’ itivat‘tatprakhyaṁ cānyaśāstram’ ityēvaṁ siddhanāmadhēyaviśiṣṭayāgavidhānaṁ vijñāyatē | tasyaiva cāgniṣṭōmādisaṁsthatvaṁ viśēṣaṇam | dvirātrādayaśca kālaviśēṣā vikalpyantē | athavā saṁsthāvidhiparē vākyē yajatyanuvāda ēvamavakalpatē yadyutpattivākyē cinōtiryajatimadvavacanastasmāduttarakāladr̥ṣṭēna yajatisāmānādhikaraṇyēnādāvēvāgniśabdaḥ kratunāmadhēyamiti niścīyatē | anuśabdaśca ya ētēnāniṣṭvētyanēna prāptaṁ jyōtiṣṭōmātpaścādbhāvamanuvadati | yadvā ’gnimagniṣṭōmādisaṁsthairyāgairanuyajatītyuktē yadyagniryāga ēvamasāvanuyaṣṭuṁ śakyatē | sarvatra hi tulyarūpāṇāṁ tulyadharmaṇāṁ vibhāgē paurvāparyaṁ bhavati | tadyathā dēvadattamanugacchatīti | yadi dēvadattō ’pi gacchatyēvamanugamanamavakalpatē | tathā ’nuyajanamapi | tasmācchrutānumitētikartavyatāvatkratuvidhānamētaditi | paścimē tu vyākhyānē ’gniṣṭōmādibhyaḥ paścātkriyamāṇō ’yaṁ tadaṅgamēva bhavatīti phalaśrutirarthavādaḥ syāt | pūrvatra tu svatantratvāt‘phalamātrēyō nirdēśāt’ iti phalavidhitvātpuruṣārthamiti viśēṣaḥ || 21 ||

atyantarūḍhiśabdatvādvākyabhēdādibhirvinā |
jvalanaṁ na parityajya kraturagniḥ pratīyatē ||

na hyagniśabda udbhidādivadyaugikaḥ | nāpi vākyabhēdatatprakhyatadvyapadēśairyuktō, yēna karmanāmadhēyatvaṁ vijñāyatē | yattu tatprakhyamastītyuktaṁ, bhavēttadyadi, kratvaṅgatvēnāgnirvidhīyatē, sa tu prāptakratvaṅgabhāva ēva cayanasaṁskāratayā śrūyatē | na ca tādrūpyēṇa kutaścitprāpta iti tatprakhyānyaśāstrāntarābhāvaḥ | tasmāddravyamēvāgniriti |katamaddravyamiti—cayanasānādhikaraṇyavirōdhābhiprāyēṇa praśnaḥ | siddhāntavādī tu ‘vrīhīnavahanti’ itivadvaiyadhikaraṇyēnaiva saṁskāryasaṁskārasaṁbandhōpapattēravirōdhaṁ matvāha—yadētajjvalanaiti | tasmāda
[p. 612]
gniśabdasya prasiddhārthagrāhitvāccinoteśca yāgābhidhānāśaktērdravyadēvatābhāvāccāgniṁ cayanēna saṁskarōtītyētāvānēva cōdanārthō ’vadhāryatē | tathā ca dvitīyā samarthitā bhavati | karma nāmadhēyatvē tvagnihōtravatklēśaḥ syāt | anuyajatīti śabdaḥ kathamiti cēt | ucyatē |

ēkāhāhīnasatrāṇi yajistāvadgrahīṣyati |
anuśabdaścitē tēṣāmanuṣṭhānaṁ vadiṣyati ||

yadi hyayamagniśabdaḥ samānādhikaraṇaḥ syāttatō duḥkhaṁ nīyēta | yadi vaiṣā karmaṇi dvitīyā syāt | ayaṁ tu vyadhikaraṇaḥ, karmapravacanīyayuktē dvitīyā | atrāyamarthō ’gnicayanamanvagniṣṭōmādimiryaṣṭavyamiti | agniśabdaśca sāmānyavacanō ’pi sannatra prakaraṇavaśāccayanasaṁkr̥tē vahnau pravartatē | cayanasaṁskārōttarakālaṁ yaṣṭavyamityarthaḥ | tēna kratvaṅgabhāvōpanayanārthatvēnaivaitāni vacanāni | cōdakēnaiva prāptānāṁ vikr̥tiṣu punaḥśrutiḥ kimarthēti cēt | daśamē vakṣyatē‘grahaṇaṁ samānavidhānaṁ syāt’ iti | na cāvaśyaṁ tulyajātīyayōrēva paurvāparyaṁ bhavati | atulyajātīyayōrapi paurvāparyaṁ bhavati | tathā pākamanubhuṅkta ityavirōdhōpapattēḥ | yattu dēvadattō yajñadattamanugacchatītyētattulyakarmatvaṁ gamyata iti | yuktaṁ tatra kartr̥mātrōpādānē sati kriyāntarānupādānāt | iha punaragnisaṁskārōpāttaṁ cayanakarmaiva vidyata ityasamānam || 22 ||

‘agnēḥ stōtram’ ityādiṣvagatyāśrayaṇaṁ jvalanēna saṁbaddhaṁ sthalaṁ lakṣyatē nāpi tadvānkratuḥ | na caikatra lakṣaṇāśrayaṇamiti sarvatraiva sāśrayitavyēti | tasmātsatyāṁ gatau dravyavacanatvamēva yuktam | yastvatraivādhikaraṇē bhāṣyakārāntarēṇāgnēḥ phalavadaphalatvaprākr̥tavaikr̥tatvanityānityatvōttaravēdivikārāvikāratvavicāraḥ kr̥taḥ sa udāharaṇā
[p. 613]
ntarēṣvadhikaraṇāntarasiddha ihāsaṁbaddhō ’pi smaraṇamātradarpēṇōpanyasta ityupēkṣitavyaḥ | tasmānnaivaṁjātīyakō guṇō bhēdaka iti siddham || 23 ||


iti cayanasyāgnisaṁskāratvādhikaraṇam || 10 ||
gataṁ guṇalakṣaṇabhēdaprasaktānuprasaktaṁ kīdr̥śō guṇaḥ pūrvatrāsaṁbhavan bhinatti kīdr̥śō vā tatraiva saṁbhavatīti | idānīṁ paryavasitēṣu pañcasu bhēdakāraṇēṣu prakaraṇāntaralakṣaṇō bhēdaḥ prastūyatē | tatra tāvat |

agnihōtrādiśabdēna pūrvaṁ karmāvabōdhitam |
na viprakarṣamātrēṇa bhēdarūpaṁ prapadyatē ||

yathaiva valabhyāṁ pāṭaliputrē vā ’gnihōtrādiśabda uccāryamāṇō nārthāntaraṁ pratipādayati, ēvaṁ prakaraṇāntarē ’pi | na hi prakaraṇāntaraṁ tasyārthābhidhānaśaktimabhivyanakti | tadviśēṣitāśca yajatijuhōtyādayō ’pi nārthāntarē vartantē | nārthāntarēṇa vinā kiṁcidanarthakaṁ bhavati | na ca prāptavidhānaṁ tēṣu na saṁbhavati | yāvajjīvādividhibhiḥ saha tulyabalatvēna vikalpōpapattēḥ | yō vai tēṣāṁ kāmyaprayōgastasyānavagatakālaviśēṣatvānmāsaparimāṇavidhānamityadōṣaḥ | prakaraṇasya ca vākyaṁ bādhakamiṣṭamēva | atha vā dīkṣitatvānimittēna pratiṣiddhānāmapi māsaparimitaḥ pratiprasavaḥ | sa tu prayōgamadhya ēva kriyatē | atha vā tānyēvāgnihōtrādīni atra paryupasthāpya sōmayāgasahitāni satraprayōgavacanēna phalē vidhīyantē | na hi kēvalabhōjī dēvadattō ’nyaiḥ saha paṅktyāṁ bhuñjānō ’nyatvaṁ pratipadyatē | na ca phalāntarasaṁbandhaḥ karmāntaratvēna vinā na ghaṭata ityuktamavēṣṭyadhikaraṇē | na
[p. 614]
cāvaśyamaṅgairēva kratvantaraṁ gantavyam | pradhānamapi hi aparipūrṇē karaṇāṁśē svaśabdēnavidhīyamānaṁ na virudhyatē | tasmādēvamapi tānyēvāgnihōtrādīnīti prāpta ucyatē |

upasadbhayaḥ paraṁ hyētadagnihōtraṁ bidhīyatē |
na ca naiyamikasyaitāḥ santītyētēna bhinnatā ||

yadi hi māsaḥ śuddhō vidhīyēta tataḥ pūrvakarmānuvādē buddhirbhavēdapi na tvētadasti | upasaduttarakālatvēna śravaṇādvidyamānābhirupasadbhiḥ śakyaḥ kālō lakṣayitum | na ca naiyamikē tāḥ svārthāḥ parārthā vā vidyantē | yadi tu tāstaduttarakālatvaṁ māsaśca vidhīyēran, ēvaṁ sati anēkārthavidhānādvākyabhēdaḥ syāt | ētasmādēva hētōrdīkṣitadānahōmapākapratiṣēdhēna pratiṣiddhasya pratiprasavarūpēṇa vā satraikadēśatvēna vā ’yaṁ vidhiḥ pratyuktaḥ | tatrāpi hyupasaduttarakālatvaṁ māsaścētyanēkārthatvamēva | karmāntaravidhānē tvēnakārthatvamadōṣaḥ | tasmātkarmāntaramiti bhāṣyakāraḥ | idaṁ tviha vaktavyam | yadi vākyabhēdaprasaṅgātkarmāntaratvamēvaṁ tarhi sa ēva bhēdahētuḥ prāpnōti na prakaraṇāntaram | athavā guṇādēvānēkātmakatvēna pūrvatrāsaṁbhavādbhēda iti prakaraṇāntarānavakāśaḥ | tathā hi |

yadyapi prakr̥tē tasminnagnihōtrē bhavēdidam |
tathā ’pyasaṁbhavāttasmin brūyātkarmāntarē guṇaḥ ||

kiṁ ca |

agnihōtrasya caitēna bhēdaḥ klēśēna saṁbhavēt |
uttarēṣāṁ tu naiva syādupasatsaṁgatērvinā ||

‘māsaṁ darśapūrṇamāsābhyāṁ yajatē’ ityādiṣu hi kēvalamāsasaṁbandhavidhānānna vākyabhēdaḥ prāpnōtīti akarmāntaratvaprasaṅgaḥ | tatraitatsyāt | ihāpyupasadbhiścaritvētyanuṣaṅgādagnihōtratulyatvamiti | tadayuktam | kutaḥ |

vinā yatrānuṣaṅgēṇa bhavēcchrutiranarthikā |
tatraiva hyakr̥tārthānāmanuṣaṅagō na cēha saḥ |


[p. 615]
tatrānuṣaṅgō yuktō yatra tēna vinā na kiṁciduktaṁ bhavati | yathā ’traiva ‘māsaṁ vaiśvadēvēna’ ityādiṣu yāvadyajata iti nānuṣajjyatē tāvanna kiṁciduktamityavaśyamanuṣaktavyam | iha punardarśapūrṇamāsādivākyāni tāvatsvapadairēva nirākāṅkṣībhūtāni | ‘upasadbhiścaritvā’ ityayamapi pūrvatraiva caritārthatvānna kiṁcidapēkṣatē | tatra na kaścidapi hēturasti yēnānuṣajjyēta | yastu vākyabhēdaprasaktyarthamēvānuṣaṅgāmicchētkuryādapi saḥ | tatra tu punaḥ punaścaritvētyasya vidhānādyāvadanuṣaṅgamupasadāmanuṣṭhānaṁ prāpnōti | aniṣṭaṁ caitat, vēdābhyanujñānābhāvāt | athāgnihōtrasyaiva purastātkr̥tābhiḥ sarvānuṣaṅgārthasaṁpādanamityucyēta | tathā sati śabdōccāraṇamapyēvamēvāvasthitamagnihōtrādīnāṁ pāṭhakramānurōdhēnōpakariṣyatīti nārthō ’nuṣaṅgēṇa | tasmānnaitadvyākhyānamupapadyata iti ēvaṁ varṇanīyam |

upādēyō guṇō yatra bhavētprakaraṇāntarē |
tatrākarmāntaraṁ yuktamuddēśyē tvanvakarmatā ||

iha tāvannaiva prakaraṇāntarasadbhāvādbhēdō ’vagamyatē | kiṁ tarhi | pūrvaprakaraṇavicchēdāt | aviparivartamānē hi pūrvakarmaṇi kēnāpi prakārēṇōttarasya bhēdaḥ pratīyatē | na tu prakaraṇāntaraṁ sadapi kiṁcidupakarōti | tathā ca‘phalaṁ cākarmasaṁnidhau’ ityatra vakṣyāmaḥ | sarvatra ca vicchinnaprakaraṇasya karmaṇaḥ saṁbandhi dviprakāraṁ śrūyatē | upādēyamanupādēyaṁ ca | tatra yadupādēyaṁ yathāhavanīyapratipadāditatpradēśāntarasthōddēśēnāpi śakyaṁ vidhātum | yattvanupādēyaṁ dēśakālanimittaphalasaṁskāryātmakaṁ tasya pradēśāntarāvasthitasya karma prati vidhyaśaktērēṣā vacanavyaktirbhavati tatraiva karma kartavyāmiti | parōddēśēna ca karma vidhīyamānaṁ yadyanyēna tadrūpamēva vākyēnōpasthāpyatē tatastadēvētyakarmāntarabuddhirbhavati | atha tvīṣadapi tirōdhānānnōpatiṣṭhēta tataḥ paraṁ vidhīyamānatvēnaiva vihitādanyatvabuddhiḥ sthitā na śakyā ’panētumiti karmāntaratvaṁ bhavati | ēvaṁ hi sa vidhāyakastatrōpadiśati avidhēyaṁ padārthaṁ prati mayaitatkarma vidhīyatē | tacca svarūpēṇānutpannaṁ na śakyaṁ tatra vidhātumiti balādutpādyatē | tadyadi kaścidēvaṁvidhaṁ śaknōtyutpādayituṁ tata utpādayatu, yāvadahamapyatra vidhiṁ karōmi | atha nōtpādayati tatō mayaivōtpāditē mā kaścityaścādāgatya mamāparādhaṁ maṁstēti | tēnaivamācchōṣitē yadi kaścittathāvidhamupanayati tatō ’sāvapi tadēva dēśādau vidhattē | atha nōpanayati tataḥ sa ēvōtpādayatyapīti nirūpyatē | tadiha māsastāvaddūrasthahōmānuvādēna na śakyatē vidhātum | na hi kaściddhōmādyanurōdhēnādyaiva māsaṁ saṁpādayituṁ samarthastēnātyantaṁ svatantramanupādēyaṁ māsamēva prati hōmādiṣu vidhīyamānēṣu dūrasthairutpattividhibhirutpādanaśaktāvalupyamānāyāmidānīmēvōtpattiḥ kriyatē | na cōtpannasya
[p. 616]
punaruktiḥ saṁbhavatītyapūrvavidhānaṁ vijñāyatē | nanu cāgnihōtrādipadēnōtpattisahacāriṇā tatkarmōtpattāvapanīyamānāyāṁ māsasaṁbandhamātravyāpr̥tō ’yaṁ vidhirutpādakatvādvihanyēta |

saṁnidhānōpanītaṁ cētkarma nōtpadyatē punaḥ |
nāmadhēyōpanītaṁ tattatra nōtpadyatētarām ||

yatra vākyāntaragatamapi saṁnidhānamātrādēva pratyabhijñāyamānaṁ na bhidyatē tatra svavākyagatēna nāmnōpanīyamānaṁ na pratyabhijñāsyata iti kuta ētat | ucyatē |

yathābhilaṣitaṁ yatra durbalēnāpi hētunā |
karmōpasthāpyatē tatra tadēvētyavasīyatē ||

saṁnidhānēna hi yādr̥gēva dēśādivākyēṣu karmāvagamyatē tādr̥gēvōpatiṣṭhata iti na bhidyatē |nāmadhēyaṁ punarāditastāvadākhyātaparatantrātvānnaiva bhēdābhēdayōrvyāpriyatē | tasmiṁścākhyātapravr̥ttipratīkṣiṇi avasthitē ‘māsaṁ juhōti’ ‘māsaṁ yajatē’ iti juhōtiyajatipadamātrasaṁgatāvālōcyamānāyāmanyasya juhōtyādēḥ svavākyasvaprakaraṇēṣu aviparivartamānatvādapratyabhijñānam | kiṁ ca |

nāmnā dhātvarthamātraṁ ca saṁnidhāpyēta śaktitaḥ |
bhāvanā tvanupasthānādbhidyamānā ’vadhāryatē ||

sāmānādhikaraṇyēna hi sarvanāmadhēyāni dhātvarthānāṁ nāmadhēyatvēnāvasthitāni na bhāvanāyāḥ | tēna bhāvanānyatvānanyatvaparīkṣāvēlāyāṁ satyapi dhātvarthaikatvē bhāvanā tāvadananyapramāṇatvādākhyātapratyayāntarēṇānupanīyamānā na kathaṁcitpratyabhijñāyata ityupapannaṁ prayōjanānyatvam | athavā |

dhātvarthō ’pi yathākhyātē ’sattvabhūtaḥpratīyatē |
sattvābhidhāyinā nāmnā tādr̥ṅnaivōpanīyatē ||

asattvabhūtō hi dhātvarthō ’tra juhōtinā vidhērupanīyatē | na ca tādr̥śasyaiva dravyabhūtaliṅgasaṁkhyāyōgyārthābhidhāyibhiragnihōtrādipadairabhidhīyamānatvamityapratyabhijñānātsō ’pi bhidyatē | yatra tu prakaraṇāntarē ’pi tathābhūtōnōpādāsyatē bhāvanā vā tāvadanuraktātmanāna
[p. 617]
vivakṣyatē tatra tadēva karmaikēna vacanēna paryupasthāpyāparēṇa phalē vidhīyata ityavagamātkāmamakarmāntaraṁ bhavatu | tadyathā ‘atirātraścaturvaṁśaḥ’ ‘prāyaṇīyamahaḥ’ ‘catvārō ’bhiplavāḥ ṣaḍahāḥ’ ‘pr̥ṣṭhyaḥ ṣaḍahaḥ’ ityādiṣu | yathā ca varuṇapraghāsēṣu ‘avabhr̥thaṁ yanti’ iti | yadā tu prakaraṇāntaragataphalādisaṁbaddhaṁ vidhitvamutpattimapi saṁspr̥śya yāvadbalīyasyōtpattividhiviparivr̥ttyā viprakarṣādanivāryamāṇaṁ bhinattīti niścīyatē tadaivamādiṣvapi bhēda ēvētyavagamyatē | paramārthēna tu—

bhidyatē bhāvanāmātraṁ dhātvarthō nāyajiśrutēḥ |
nāmnā hi tadupādānamāsanōpāyicōditē ||

nāmavilakṣaṇadhātuśravaṇē hi tadarthabhēdō bhavati | satrē tu yajyaśravaṇānnāmamātrōpanītaprakr̥tayāgapratyabhijñānāttadbhāvanāmātrabhēdaḥ | tasmātsādhūktaṁ prakaraṇāntarē prayōjanānyatvamiti | bhāṣyakāraupasadbhiścaritvētitallakṣitakālamēvānupādēyarūpaṁ bhēdahētutvēna darśayatīti draṣṭavyam |athōcyēta—upasadō ’pi vidhīyantaityādi cābhyāsādhikaraṇavadabhyupētyavādēna samarthayitavyam || 24 ||


iti prakaraṇāntarādhikaraṇam || 11 ||
ēvaṁ ṣaḍapi bhēdahētavaḥ paryavasitāḥ | saṁprati prakaraṇāntarasyaiva prakārāntarapradarśanaṁ kriyatē | yō nāma prakaraṇāntarakr̥tamēva kālasaṁbandhakr̥taṁ vā bhēdaṁ manyatē nāsaṁnidhānānupādēyavastusaṁbandhamātrakr̥taṁ taṁ prati vispaṣṭīkaraṇārthaṁ ‘phalaṁ cākarmasaṁnidhau’ ityārabhyatē | tattvamētatsaptamaṁ bhēdādhikaraṇam | tatra dēśanimittayōranupādēyatvaṁ sujñānamiti pūrvādhikaraṇē siddhatvādihānudāharaṇam | pūrvatraiva tvēvamādi darśayitavyam tadyathā—‘satrāyāgūrya viśvajitā yajēta’ ‘sāmyutthānē viśvajit’ ityādini nimittē |
[p. 618]
dēśē ’pi ‘dakṣiṇēna tīrēṇa sarasvatyā āgnēyēnāṣṭākapālēna’ ‘śamyāparāsamīyāt’ ityādīni | yadyapyatrātirātrādivadēva yajyaśravaṇaṁ tathāpi prāgyajyanumānāttaddhitāntapadayuktavākyāparisamāptērvākyāntarasyānapēkṣaṇātkarmāntaratvam | phalasaṁskāryayōstu tulyahētutvādiha vicāraḥ | tatra phalamudāhr̥tamēva | saṁskāryamapyudāhartavyaṁ ‘traidhātavīyā dīkṣaṇīyā’ iti | yajamānasaṁskārārthatvēnōpādānāt |anārabhya kiṁciditi—prakaraṇāntarāvarōdhābhāvajñāpanārtham | tatra yāgōddēśēnāhavanīyādivatphalaṁvidhēyam | śakyaṁ hi tatpuruṣēṇa darśapūrṇamāsasthēnāpi kāmayitumiti matvāha—prākr̥tēṣu phalavidhiriti | siddhāntavādī tu svargakāmādhikaraṇāsiddhaṁ‘pratyarthaṁ tābhisaṁyōgāt’ iti phalōddēśyatvaṁ matvā vadatina śakyatē phalaṁ vidhātumiti | vidhīyamānaṁ kriyāṅgatvādaphalamēva prāpnōti | kriyā ’pi vā vidhīyamānā tādarthyaṁ pratipadyamānā niṣphalaiva syāt | na cōbhayōruddiśyamānayōrupādīyamānayōrvā saṁbandhō ’stītyēkāntēna phalamuddiśya karma vidhātavyam | tataśca pūrvavadēva siddhō bhēdaḥ | ētēna saṁskāryamapi vyācakṣīta | kiṁ ca |

na cānityasya kāmasya nityairagnyādikarmabhiḥ |
kathaṁcidapi saṁbandhaḥ sādhyasādhanarūpataḥ ||

tasmātkarmāntarāṇīti siddham || 25||


iti phalasaṁskāryayōḥ karmabhēdakatvādhikaraṇam || 12 ||

[p. 619]
sarvēṣāmēvāsaṁnidhyaṁśapratyudāharaṇārthamidamārabhyatē | phalagrahaṇaṁ pradarśanamātram | sarvāṇi tu dēśādīnyapyuhartavyānīti | ‘samē darśapūrṇamāsābhyāṁ yajēta’ ‘paurṇamāsyāṁ paurṇamāsyā yajēta’ ‘yāvajjīvaṁ darśapūrṇamāsābhyāṁ yajēta’ ‘darśapūrṇamāsābhyāṁ svargakāmō yajēta’ ‘śēṣātsviṣṭakr̥taṁ yajati’ iti | sarvatra pūrvādhikaraṇēna dēśādīni prati vidhīyamānatvātkarmāntaratvaṁ prāptam | āha ca |

vihitasya vidhirnāstītyanuvādaḥ prasajyatē |
anūdyamānamuddēśyaṁ na cātrōddēśasaṁbhavaḥ ||

anūdyamānāni tvēkāntēnōddēṣṭavyāni karmāṇi | na cōddēśyānāmuddēśyaiḥ saṁbandhō ’vakalpatē | dēśādyuddēśēna tu vidhīyamānānāṁ karmaṇāṁ svarūpānuvādakalpanaṁ yugapadvidhyanuvādadōṣādayuktam | tasmātkarmāntarāṇīti prāptē ’bhidhīyatē—

bhinnē hi vidhisāmarthyē utpattiviniyōgayōḥ |
tatra satyāṁ gatāvēkamasatyāṁ taddvayaṁ bhavēt ||

agatyā hi tēnaivōtpattistēnaiva ca viniyōgaḥ kriyatē | satyāṁ tu gatau viniyōjakasyōtpattividhyarthāpattyanutpādādanyēnaivōtpāditānāṁ ca viparivartamānānāṁ viniyōgasāmarthyamātramēva jñāyatē |

na cāpyuddiśyamānatvamanuvādatvakāraṇam |
nōpādānaṁ vidhēyatvē prāptyaprāptivaśē hi tē ||

yadyapi dēśādīnyanupādēyasvabhāvatvāduddiśyantē tathā ’pyaprāptatvāttēṣāmavē jñāyatē vidhēyatvam | upādīyamānasya ca karmaṇastādr̥śasyaivānyēna paryupasthāpanādanuvādatvam | asaṁnidhānē tvaparyupasthāpanādvidhirnōpādānamātrādityavirōdhaḥ | tasmādabhēdaḥ | viparivr̥ttirēva cēhāvibhāgaśabdēnōktā | viśēṣēṇa tvavēṣṭāvētacchabdapratyayāditi | prayōjanē tu cōdayanti | karmāntarē ’pi kilaitacchabdakr̥tātsādr̥śyapratyayādāgnēyādīnyēva havīṁṣīti kathamanyahaviṣkō
[p. 620]
yāga iti | tattvacōdyam | jyōtirādivadētacchabdasya prastūyamānamukhyārthōpapattau satyāṁ sādr̥śyalakṣaṇānupapattēḥ | tasmātsuṣṭhūktaṁ karmāntarē ’nyahaviṣkō yāga iti | ēvamuktāni sāpavādāni ṣaṭ bhēdakāraṇāni | vr̥ttyantarē tu catvāryēva bhēdakāraṇāni śabdāntarasaṁjñāguṇaphalānyudāhr̥tāni | punaḥśrutisaṁkhyayōḥ śabdāntara ēvāntarbhāvātprakaraṇāntarasya ca phalādyanugrahamātrārthatvāt | tattvayuktamiva dr̥śyatē | na hi pañcakr̥tvō ’bhyastō yajatiḥ śabdāntaratvaṁ pratipadyatē | nāpyēkaśēṣēṇa tantrōccāritāḥ saptadaśa prājāpatyaśabdāḥ saṁbhavanti | śabdaikatvapratyabhijñānāt | tathā cōktam‘ādityavadyaugapadyam’ iti |‘saṁkhyābhāvāt’ iti ca | vakṣyati caivaṁjātīyakānāmēkatvam‘api vā ’vyatirēkādrūpaśabdāvibhāgādvā’ iti | tasmādaikaśabdyē satyēva kāraṇāntarādbhēdamapaśyataḥ śabdāntarakalpanaṁ tatrabhavatō bhāṣyāntarakr̥taḥ | prakaraṇāntaratvācca vinā phalādīnāṁ bhēdakatvamuktamapi na dr̥ṣṭaṁ ‘saṁnidhau tvavibhāgāt’‘tatsaṁnidhērguṇārthēna punaḥśrutiḥ’ ityādau | tēna pratyabhijñānanimittatvātphalādyanugr̥hītaṁ prakaraṇāntaramēva bhēdakāraṇaṁ bhavēdapyupēkṣitam | phalaṁ ca prakaraṇāntarāntarbhūtatvēna na nirīkṣitam | yadapi‘ēkaṁ vā saṁyōgarūpacōdanākhyāviśēṣāt’ ityēkatvē hētuviparyayacatuṣṭayamasya jñāpakamityuktam | tadapi prastutē ’dhikaraṇē ’nyēṣāmasaṁbhavāditi nālōcitam | tasmādyathōktāḥ ṣaḍēva bhēdahētavaḥ | tatrāpi tu siddhāntē saṁjñāśabdāntarayōrguṇasaṁkhyayōśca bhēdō vaktavyaḥ sannōkta ityabhidhiyatē |

svarūpanabhidhānatvātsaṁjñā śabdāntarātpr̥thak |
vyāsajjyasamavāyācca saṁkhyā bhinnā guṇāntarāt ||

saṁjñā hi dravyarūpāpannāmapi kriyāmabhidadhānā vicchēdamātrādbhinatti | saṁkhyā ’pi yugapadanēkōtpadyamānasamavētā pūrvāsaṁbhavadguṇāntarādbhidyata iti || 26 ||


iti saṁnidhau phalādēḥ karmabhēdakatvābhāvādhikaraṇam || 13 ||

[p. 621]
‘āgnēyō ’ṣṭākapālō ’māvāsyāyāṁ bhavati’ iti śrūyatē | kiṁ ya ēvāsāvubhayatrāpyacyutastasyaivaiṣā punaḥśrutiḥ kēnāpi prayōjanēnātha karmāntaramiti saṁdēhaḥ | tatra ‘saṁnidhau tvavibhāgāt’ iti satyapyanupādēyāmamāvāsyāṁ pratyupādānē tadēva karmēti siddhāntē prāptē ’bhidhīyatē |

punaḥ śrutirananyārthā mēdikētyavadhāritā |
tādr̥śī cēyamityēva dvirāgnēyaḥ prayujyatām ||

prayōgadvitvadvārēṇa ca karmadvitvapratijñānamēvaitaddraṣṭavyamiti || 27 ||

tatra pakṣāntaramāha—avibhāgāttu karmaṇō dviruktēna vidhīyataiti | yuktaṁ samidādiṣu pratyakṣayāgapunaḥśrutērbhēdakatvamiha tu dravyadēvatāsaṁbandhādasāvanumātavyaḥ | tacca dravyadēvatamabhinnamupalabhyamānaṁ pūrvasaṁbandhānubhavavaśādēkāntēna tamēva yāgaṁ bōdhayati | dravyadēvatamapyanyaditi cēnna | avibhāgapratyayōpalambhāt | yadi tu vyaktikr̥tō bhēda āśrīyatē sa prayōgāntarē tasyāpyāgnēyasyāviśiṣṭaḥ | tasmādvaikalpikēna vacanadvayēnāmāvāsyāyāmāgnēyavidhānam | athavā yugapatpravr̥ttēḥ‘yathā syātsattvadarśanam’ ityanēna nyāyēna tadēva karma, ēkēnētarēṇa ca pratipādyatē | na ca gamyatē viśēṣaḥ katarēṇa pratipādyatē kataratpaunaruktyādanarthakamiti | kāmaṁ bhavatvānarthakyaṁ, tadēva hi yuktyā ’nviṣyamāṇamihōpapannataraṁ
[p. 622]
bhavēnnārthāntaravacanatvaṁ, śabdārthānityatvaprasaṅgāt | tasmātsakr̥dēva prayōga iti | sarvaṁ tvidamabhyāsādhikaraṇē nirākr̥tamapi saduttarasūtradarpēṇa viśrabdhamabhidhīyatē na tu paramārthēnānarthakyābhyupagamaṁ vēdaḥ kṣamatē || 28 ||

sarvathā punaḥśrutiprayōjanēṣvatrānviṣyamāṇēṣu guṇasyāśravaṇātparisaṁkhyāyāśca tridōṣatvādarthavādārthatvē ’bhyupagatē kasyārthavāda iti vivicyāsaṁkīrtanānnūnamāgnēyasyaivēti matvā vadati—sārthavādakēnavihitē kiṁ pradēśāntarasthēnaikavākyatāmanāgacchatā ’rthavādēnēti | vidhiśēṣatvaṁ hyarthavādānāmavasthitam | paricōdanā tu pūrvapakṣābhiprāyēṇa kr̥tā | tatrayathā stutā vā ’stutā vā saiva dēvatētyavivaraṇānna vijñāyatē kiṁviṣayamiti | tattvētadatikrāntālōcanēna mahēndrādhikaraṇē‘guṇaścānarthakaḥ syāt’ ityatra sūtrē ’bhihitaṁ parāmr̥ṣṭamiti dr̥śyatē | yathaiva hi mahattvaṁ dēvatānantargatamiti pakṣē kēvalasyaivēndrasya sādhanatvādvidhyuddēśē ’rthavādē ’vasthitamanarthakaṁ prāpnōti | tathaivēdaṁ svatantrastutimātramiti manyatē | tatrōcyatē |


[p. 623]
praśastaśabdairavadhāritēna vākyāntarātkēvaladaivatēna |
kartuṁ sahēndrēṇa punaḥ praśaṁsāṁ punaḥśrutiḥ samyagihāśritēyam || 29 ||


iti āgnēyapunaḥśrutēḥ stutyarthatādhikaraṇam || 14 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē dvitīyādhyāyasya tr̥tīyaḥ pādaḥ ||
bahvr̥cabrāhmaṇē ’dhvaryubrāhmaṇē vā śrūyata itinātīvābhinivēṣṭavyam | nanu kartr̥dharmaḥ karmadharma iti śēṣalakṣaṇaviṣayatvādiha na saṁbadhyatē | kēcidāhuḥ | paryavasitē lakṣaṇārthē tadīyō ’pi vicāraḥ pratyāsattēḥ kriyamāṇō na virudhyata iti | tattvayuktam | śākhāntarē karmabhēdavicārasyādyāpyaparyavasānāt | ata ēvaṁ saṁbandhanīyam | yathaiva bhēdakāraṇāni karmasvarūpabhēdē vyāpriyantē tathaiva prayōgabhēdē ’pi | tadiha yāvajjīvaguṇasaṁyuktānāmagnihōtrādīnāṁ kiṁ prayōgā bhidyanta utaika ēvāyaṁ prayōgaḥ kāmyaḥ sa ēva yāvajjīvakālaparimita iti | tatra yadi yāvajjīvakālaḥ karmadharmatvēna vidhīyatē tataḥ sāyaṁprātarvākyavaśēna tatkālasamāpanamagnihōtraṁ na śaknōti tāvantaṁ kālaṁ pūrayitumityarthājjyōtiṣṭōmavadabhyastarūpamēva prayōgaṁ pratipatsyatē | yadi punarjīvanaṁ nimittatvēnōddiśya karma vidhīyatē tatō yāvatkartr̥bhāvini niyatē nimittē vinā kāmasaṁbandhēna cōdyamānamakaraṇē dōṣaprasaktēravaśyaṁ puruṣēṇa jīvatā svārthasiddhyarthamanarthaparihārāya vā kartavyamiti kartr̥dharmō niyamō ’nēna cōditō bhavatīti | tadā ca sāyaṁprātaḥkālayōrjīvanasya ca saṁhatānāṁ nimittatvātpratidivasaṁ nimittē taptaryavasitaṁ karma punaḥ punaḥ kriyata iti prayōgānyatvam | tēna prayōgabhēdābhēdāvēvaitatphalatvādbhāṣyakārēṇōpanyastāviti mantavyam | kiṁ prāptam |
[p. 624]
ēkaḥ prayōgō ’bhyastarūpaḥ karmadharmō yāvajjīvakatā kālōpadēśaścāyamiti | kutaḥ |

karmasthō hi kathaṁbhāvastadaṅagamabhikāṅkṣati |
kālōpadēśapakṣē ca tattathaivōpapadyatē ||

kālō hyuddiśyamānastannimittaścābhyāsaḥ karmāṅgaṁ bhavati | tataśca prakaraṇamanugr̥hyatē | nanu ca puruṣadharmatvē ’pi tasyaiva karmaṇō jīvanē vidhānānnaiva prakaraṇaṁ bādhyēta | satyamadhikārō na bādhyatē kathaṁbhāvātmakaṁ punaḥ prakaraṇaṁ kratudharmamapēkṣamāṇaṁ puruṣadharmē vidhīyamānē ’nyantaṁ bādhitaṁ bhavati | yadyapi kālasyāpi nimittavadēvānupādēyatvāttulyā vacanavyaktistathāpi phalataḥ kālavidhānaṁ yāgānuvādaścēti viparītaṁ kathyatē | athavā jīvanaparimitakāladvārēṇābhyāsaścōdayiṣyatē | sa ca karmōddēśēna śakyata ēva vidhātumityēvamupadiśyatē | kartr̥dharmapakṣē punarna kathaṁcitkarmōddēśaḥ | ēvaṁ caikaprayōgatvē sati dīrghasatraprayōgasaṁstava upapannō bhaviṣyati | itarathā punaḥ pratidinaṁ paryavasānānna kathaṁcitsatrasārūpyaṁ bhavēt | tasmātkarmadharmō ’bhyāsa iti || 1 ||

dharma ityanuvartatē | tēnaiṣā pratijñā kartr̥dharmō ’yaṁ cōdyata iti | sō ’pi ca niyamō na yāthākāmyam | kutaḥ |

yāvajjīvapadākhyātaśrutivr̥ttitvasaṁbhavaḥ |
matpakṣē bhavatastatra lakṣaṇāvr̥ttatā bhavēt ||

iha hi yāvajjīvamiti yāvatkartr̥bhavijīvanaṁ nimittabhūtaṁ śrutyaiva pratipāditam | juhōtiyajatītyapi dhātvarthānuraktabhāvanāmātravācī pratyayāṁśaḥ śrauta ēva | tadubhayamapi maptakṣē ’nugr̥hyatē | bhavatpakṣē tu jīvanēna kālō lakṣyēta  | juhōtiyajatibhyāmapyabhyāsaḥ |
[p. 625]
yatra hi vidhiḥ samāpyatē sa cōdanārthō bhavati | bhavataśca jīvanadhātvarthaparityāgēna kālābhyāsau vidhīyētē | tēna lakṣaṇāparyavasāyī vidhiḥ prāpnōti | tatraitatsyāt | yāvajjīvamiti yāvacchabdaḥ śrutyaiva kālaṁ bravīti | tadyathā—yāvaddōhaṁ svapiti | yuktamatra kālagrahaṇam | vartamānāpadēśō hyayaṁ nātra kācinnimittāpēkṣā | tēna śrutivr̥ttaṁ dōhanamatikramya kālō gr̥hyatē | yadi tvihāpi yāvaddōhaṁ svapyādāsīta vēti vidhīyēta tataḥ kēna vā dōhasya nimittatvaṁ vāryēta | yāvajjīvacōdanāyāṁ tu na kiṁcidatikramakāraṇamasti | prāṇadhāraṇakriyāyā ēva nimittatvōpapattēḥ | na ca yāvacchabdaḥ kālavacanaḥ kvacitprasiddhaḥ | kriyāmēva tu samāptiparyantatvēna viśinaṣṭi | kriyākālayōrabhēdānna lakṣaṇēti cēt | atra vaiśēṣikānaparājitya parihārāyōpasthātavyam | api ca satyapi kriyāṇāṁ kālatvē kācidvyavasthā vidyatē yatō na sarvāsu kālapratipattirlōkasya | tatra śēṣāḥ kriyā upalakṣaṇīkr̥tya candrādityaparivartanakriyāsu kālavyahārō vyavasthitaḥ | tā ēvāvāntarakriyāparimāṇēna pratyāsattēranyakriyāparicchēdārthamupādīyamānēnōpalakṣyantē | tathā hi |

anavasthitamānatvādgōdōhādiṣu rupataḥ |
cihnaṁ vyavasthayēcchanti nityaṁ sūryādicēṣṭitam ||

kiyatā kālēna gaurduhyata ityuktē niyatānyēva muhūrtādīni paricchēdakatvēnōpādīyantē | tatparicchēdaśca nāḍikālakṣaṇalavatruṭinimēṣādibhirvyāvahārikakriyāvyatiriktairēva kriyatē | tadabhyāsavaśēna tu vyāvahārikāṇāmapi prāyikaparimāṇajñānātparicchēdakatvaṁ bhavati | na ca jīvanaṁ nāma nimēṣādivanniyataparimāṇaṁ, yēna paricchēdakatvasāmarthyātkālatvēnāśrīyatē | tasmādvyatiriktakālalakṣaṇā duṣpariharā | punaścābhyāsalakṣaṇā | katham |

na hyēkēna prayōgēṇa jīvakālō ’varudhyatē |
vitatēnāparijñānādanyathā vā vr̥thāśrutiḥ ||

anabhyastaṁ prayuñjānō yadi tāvadvitatya prayuṅktē jīvanaparimitasya kālasyāntarā kiṁcitkarmāvayavaṁ yadākadācitkurvāṇastatō maraṇasyānirūpitakālatvādyadi kathaṁcidantyāyāmavasthāyāṁ samāpayēnna ca mriyēta tadūnē kālē samāpanādayathācōditāpattiḥ | athāsa
[p. 626]
māpya mriyēta tathāpi prakrāntāsamāpanaṁ dōṣaḥ syāt | na casarvasvāravadvacanamasti | yēna mr̥tē ’pi samāpyēta | sāyaṁprātaścōdanaṁ ca yāvajjīvakāmyacōdanāsamīpāmnātē satyau vinā pramāṇēna kēvalakāmyaviṣayē kalpanīyē syātāmasminpakṣē | yadi tu tadanurōdhēna sakr̥dēva prayujyōbhayaṁ saṁbhāvitamiti manyēta | yathā ‘paurṇamāsyāṁ paurṇamāsyā yajēta’ iti cōditē tadēkadēśakaraṇēnāpi śāstrārthaḥ saṁbhāvyata iti na vyāpyatē tathā jīvitaparicchinnakālaikadēśavartinōḥ sāyaṁprātaḥkālayōranuṣṭhānāccōdanādvayamapyanuṣṭhitārthaṁ bhaviṣyatīti | tatrōcyatē |

paurṇamāsyatiriktāharvyavacchēdaphalā śrutiḥ |
avyāptāvapi tatra syānna tvihaivaṁ pratīyatē ||

yadyapi tatrālpatvātkarmaṇaḥ pūrvāhṇacōdanāvaśēna vā paurṇamāsī na vyāpyatē na kiṁcidduṣyati | sarvathā divasāntarāṇyatikramya paurṇamāsyāṁ tāvatkr̥taṁ karma tāvanmātraṁ ca śāstrēṇōktaṁ na vyāptiḥ | itaratra punarjīvitavyatiriktakālāsaṁbhavādvyavacchēdyaṁ na kiṁcidastīti vyāptāvasatyāṁ samastamēva vākyamanarthakaṁ syāt | sāyaṁprātaścōdanayōrapi jīvanakālāntargatēḥ siddhatvādyāvacchabdaśca samastajīvitāvadhiparigrahārtha ēkadēśānuṣṭhānē bādhitaḥ syāt | ataḥ sāyaṁprātaścōdanāmiśrēyamabhyāsamanākṣipantī na śaknōti puruṣaṁ niyōktumityaparihāryā lakṣaṇā | nanu cārthādabhyāsō jāyamānastvatpakṣavadēva na dōṣaṁ janayēt | tathā hi |

sakr̥dēva śrutō hōmaḥ kriyamāṇaḥ punaḥ punaḥ |
na śabdē bhāramādhattē sāmarthyārōpitaśramaḥ ||

atha yō ’yaṁ mama dōṣaḥ sa tavāpi dōṣa ēva, vaktavyō vā viśēṣaḥ | ucyatē |


[p. 627]
mama pratidinaṁ sarvaścōdanārthaḥ samāpyatē |
kāmyavacca pr̥thaktēṣṭā tava tvantē samāpyatē ||

mama jīvanasahitasāyaṁprātaḥkālōpajanē hi sakalaṁ karma kr̥tvā nirākāṅkṣē puruṣē sati punarapi tādr̥ṅnimittasaṁbhavāddvitīyādiṣvahaḥsvanuṣṭhānam | tatra ca pratidinaṁ karmasamāptērnābhyāsa iti śakyaṁ vaditum | tadyathā kāmyē yaḥ phalabhūmārthī punaḥ punaḥ prayuṅktē na tasyābhyastarūpamētatkarmētyēvaṁ buddhirjāyatē tathā ’trēti | tava punarjīvitaparimitakālavidhānātkarmaṇō ’parisamāptasyaivaindravāyavādigrahābhyāsatulyamanuṣṭhānam | taccaitadyāvajjīvacōdanākr̥tamityāpannamabhyāsavidhānam | nanvarthādabhyāsa iti |satyamētattēnaiva tu lakṣaṇā ’nyathā śrutirēva syāt |tadubhayataḥ śrutyanurōdhēna prakaraṇaṁ bādhitvā jīvanamuddiśya hōmayāgavidhānātkartr̥karmavidhirityupapannam || 2 ||

atipattiriti svadharmātikramō ’bhidhīyatē | jīvanaparimitaśca darśapūrṇamāsayōḥ kālaḥ | na ca tadatikramaḥ kathaṁcidapi saṁbhavati | prakramēṇa hi karmakālaṁ saṁspr̥śadanatikrāntamityabhidhīyatē | na ca kaścidapi pūrṇamāsayājī sannaprakramamāṇa ēva jīvanamatilaṅghayati | na hyasau darśapūrṇamāsayājī syāt | atha svakālāparisamāpanamatipātanamucyēta tathā mr̥tasya tadbhavatītyanarthakamēva prāyaścittavidhānam | matpakṣē hi pratimāsaṁ darśapūrṇamāsaprakramasamāptyōrjīvanē nimittē vidhānātsaṁbhavatyatikramastaduttarakālaśca prāyaścittaviṣayatvēna | nanu pūrvapakṣē ’pi pratimāsamabhyāsābhyupagamāttadatikramanimittaprāyaścittavidhānaṁ bhaviṣyati | na śakyamēvaṁ vaditum | yatra hi nimittē yaccōditaṁ tēna tatra bhavitavyaṁ na
[p. 628]
yathēṣṭam | iha ca paurṇamāsyamāvāsyātipattirnimittatvēna śrutā, na cābhyāsastacchabdavācyaḥ | yathā na grahābhyāsaḥ kaścijjyōtiṣṭōmaśabdavācyaḥ | tēna jīvitaparimitābhyāsasaṁyuktayōrēva paurṇamāsyamāvāsyāśabdavācyatvamiṣṭamiti nāvayavānāmatipātanaṁ nimittaṁ syāt | nanu ca paurṇamāsyamāvāsyāśabdēnātra kālō ’bhidhīyatē, sa cāvayavaviṣaya ēvētyavayavātikramō nimittaṁ syāt | naitadēvam | atipātanaṁ nāmātipadyamānasya bhavati | na ca kālasyātipannatvaṁ dharmō ’natipattēravidhānāt | yasya hi yāvānviṣayō ’natikramaṇīyatvēna cōditastasya tadatilaṅghanamatipattirityucyatē | na ca kālasya karmānatikramaṇīyatvēna cōditaṁ, kiṁ tarhi, karmaṇaḥ kālaḥ | tasya hi sō ’ṅgaṁ na tasya karma | tadēva ca tatsadbhāvāsadbhāvayōḥ saguṇaṁ nirguṇaṁ ca bhavati na kālaḥ | tadēva cānuṣṭhānātmakatvādatikramānatikramau pratipadyatē na kālaḥ | tasya svabhāvasiddhatvāt | tasmādyaḥ paurṇamāsīṁ svaṁ kālamabhipadyamānāmatipātayēdityavadhāraṇātkarmaṇa ēva nimittatvam | na cāvayavastacchabdavācya ityuktam || 3 ||

darśapūrṇamāsāviṣṭvēti pūrvēṇaiva nyāyēnāśēṣābhyāsanirvr̥ttyuttarakālaṁ sōmayāgaḥ syāt | na ca mr̥tēnāsau kartuṁ śakyaḥ | atha tvasti sōmānuṣṭhānakālastata ēkāntēnaiva darśapūrṇamāsābhyāṁ jīvitakālō nāvarōddhavyaḥ | sa ca kartr̥dharmapakṣē karmaprayōgabhēdānnāvarudhyatē nānyathā | sūtramapyēvamasti cēddarśapūrṇamāsavinirmuktaḥ sōmakālastatō yathōkta ēva karmaprayōgabhēdaḥ syāt | kālaścētkarmabhēdaḥ syādityasyāparā vyākhyā | yadi yāvajjīvikaḥ karmadharmakālaścōdyēta tatō darśapūrṇamāsamadhya ēva sōmōnyāni ca karmāṇi kartavyāni syuḥ | tataśca vitatasya karmaṇaḥ karmāntarēṇāvicchēdē sati darśapūrṇamāsāviṣṭvēti bādhyēta | athavā ‘ēṣa svargāllōkācchidyatē ētadyajñaśchidyatē’ ityēvamā
[p. 629]
dibhiśca ninditamanuṣṭhīyēta | tasmādapi na kālavidhānamiti | muktakānyārthadarśanadvayaṁpūrvasūtragōcarabhūtaṁ darśayati | tadyathā | āhitāgnirvā ēṣa sanniti dīkṣitasya dānādau niṣiddhē vidhyantaraśēṣabhūtaḥ parivēdanasarūpārthavādō bhavati | ētāvantaṁ hi kālamasāvagni hōtrādidēvatābhyō bhāgamadattvā tā anudhyāyinīḥ karōti nāyamasmabhyaṁ dadātītyēvaṁ cintāyuktāḥ karōtītyētanniyamapakṣē yujyatē | kālavidhipakṣē tu kāmyatvādagnihōtrasya yathē ṣṭaprayōgē sati niyōgatō dātavyābhāvādanudhyāyinīvacanaṁ nōpapadyatē | tasmādapi niyamavacanam | ētēna jarāmaryavacanavidhānaṁ vyākhyātam | kāmyatvakalpanāyāmaprayōgādapi nirmōkē sati jarāmaraṇanirmōkavacanavaiyarthyaprasaṅgaḥ || 4 ||

yadētanmuktakamabhihitamētadēva sūtrārūḍhaṁ karōti | niyamapakṣē hyētadēvaṁ syāt | anityatvāttu bhavatpakṣē naivaṁ syāt | athavā yāvajjīvaśabdēna kālē gr̥hyamāṇē lakṣaṇādōṣa uktastamabhyupētyābhidhīyatē satyāmapi lakṣaṇāyāmanityatvānnaivaṁ syāt | tannāma kālōpalakṣaṇaṁ yuktaṁ yannityaṁ kiyatā ’pi kālēnāvinābhūtaṁ, yadahaścandramā na dr̥śyatē tāmamāvāsyāṁ vidyādityādivat | na ca sarvaprāṇabhr̥tāmēva jīvanaparisamāptiryataḥ
[p. 630]
kutaścidvyasthitasvarūpā, yayā kālō lakṣyēta | tadētadēvamāpadyatē yadaivēdaṁ bhavati tataścānityatvānnimittamēvaitaditi siddham | kathaṁ tarhi niyatanimittatvānnityamityucyatē, yāvaccharīrabhāvitvābhiprāyamētadityadōṣaḥ || 5 ||

niyamaḥ sanpuruṣadharmatvānnātidiśyata iti ca vakṣyatē | kālaḥ sannatidiśyēta | nanu kālō ’pi dvaiyahakālyavatsadyaḥkālatayā bādhyēta | naitadēvam | yāvajjīvaṁ paurṇamāsyamāvāsyayōḥ sadyaḥ kuryādityavadhāraṇaprasaṅgāt || 6 ||

kartr̥dharmapakṣē yadidaṁ tvabhimataṁ yāvajjīvamiti kālaśāstramidaṁ nimittaṁ bhaviṣyatītyētāvatsūtram | yattu bhāṣyakārēṇa vyapavargadarśanamuktaṁ tadyadi darśapūrṇamāsāviṣṭvētyētadēvābhiprētaṁ tataḥ punaruktam | athānyattadapyanudāhr̥tatvānna jñāyatē | tēnānantarālōcanayaivaṁ yōjayitavyam | tvatpakṣē vikr̥tīnāmapavargaḥ syāt | matpakṣē tu tāsāṁ vyapavargadarśanaṁ siddhānta upapatsyatē | athavā nigamanasūtramētaditi vyākhyēyam | athavā sūtrakārēṇa kartr̥dharmō niyamō ’yamityuktam | yāvajjīvaśabdasya tu kā gatiriti nābhihitamata āha | ēvaṁ sati kālaśāstramēva nimittaṁ syāt | athavā ’gnihōtrē darśapūrṇamāsayōstāvadyāvajjīvagrahaṇātkartr̥dharmaniyamatvaṁ bhavētpaśusōmacāturmāsyēṣu tu katham | taducyatē | tatrāpi vīpsāyuktaṁ kālaśāstramēva nimittaṁ syāt ‘vasantē vasantē jyōtiṣā’ ityādi | na tāvadētatkāmyasyōpadiśyatē | sa hi yāvadicchamaṅgatvēnaiva sthitatvānnaivaṁ vaktuṁ śakyatē | athāpi naiyamikasya sakr̥tprayōgaḥ syāttatrāpi vīpsā ’narthikā bhavēt | na ca vasantēyattāvadhāraṇāpramāṇamasti | tasmādyāvajjīvaṁ yē vasantāstēṣviti vijñāyatē | saptamyapi ca ‘bhinnē juhōti’ ityādivannimittārthā bhaviṣyati | tēnōcyatē sarvatraivaṁjātīyakē kartr̥dharma
[p. 631]
niyamāvadhāraṇātkālaśāstraṁ nimittaśāstraṁ pratyētavyam | ētēnaiva paśucāturmāsyādiṣvapi naiyamikatvasiddhiḥ || 7 ||


iti yāvajjīvādhikaraṇam || 1 ||
uktabhēdakāraṇaṣaṭkavyatiriktakāraṇanirākaraṇārthamidamārabhyatē | tatraivakānicitkēnacitprakārāntarēṇāśaṅkaya pratiṣidhyantē | tattu pratyudāharaṇaṁ praviviñcantō yōjayiṣyāmaḥ | kathaṁ punaratra vēdāntarāṇi nōdāhriyantē | kēcidāhuḥ | śākhāntaraśabdēna tānyapyudāhr̥tānīti | na tvētadyuktam | kutaḥ |

śākhāntarē yathā karma kr̥tsnarūpaṁ pratīyatē |
kiṁcidguṇasamāmnānānnaivaṁ vēdāntarēṣu tat ||

yatra hi karma nirākāṅkṣamāmnāyatē tatra tadbhēdapratipattikṣamaṁ bhavati | yathā sarvāsvadhvaryuśākhāsu darśapūrṇamāsajyōtiṣṭōmādīni samastadravyadēvatādiyuktatvādanyōnyānirapēkṣāṇi vidhīyanta iti bhēdāśaṅkāṁ sahantē na tvēvaṁ vēdāntarē ’pi | tatra hi dravyadēvatārahitaṁ karmamātraṁ prastutya stōtraśastrayājyānuvākyādimātraṁ vidhīyatē | na ca tāvatā ’sya nairākāṅkṣyaṁ bhavati | dr̥ṣṭārthānāmēva dravyadēvatātatsaṁskārāṇāmabhāvāt | yattu tatra dravyadēvatāyuktamāmnāyatē tasyādhvaryavē guṇamātravidhānātsāṅkṣatvam | tathā ca vakṣyati‘bhūyastvēnōbhayaśruti’ iti | tasmācchākhāntarāṇyēvōdāharaṇam | tatra ca nāmabhēdastāva- tkāraṇaṁ dr̥śyatē | tadyathā—kāṭhakē ’gnihōtrē taittirīyē ’gnihōtra idaṁ paṭhyata ityādi | tathā
[p. 632]
rūpabhēda ēkādaśakapālatvādi | vaiśvānaradvādaśāṣṭatvādivadāmikṣāvājinavacca na dvādaśatvai- kādaśatvayōritarētarasaṁkrāntirupapadyata iti guṇa ēva bhēttā | kārīryagnyaśvamēdhēṣvapi bhūmibhōjanōdakumbhāśvaghāsā guṇā ēva santa itikartavyatāsthānīyatvēna bāhyataratvātpūrvasmādbhēdēnōpāttāḥ |parē ’nyaṁ dharmamācarantītivirōdhiguṇāntarapradarśanārtham |aśvaghāsādēriti—pañcamyantaṁ madhyē paṭhitamubhābhyāṁ saha saṁbadhyatē | pūrvēṇa tāvadaśvaghāsādēranyamuttarēṇāpyaśvaghāsādērniṣpannamupakāramākāṅkṣatyaśvamēdhādiriti | punaruktatvēna punaḥśrutirbhēdikōktā | nindāyāmapyuditānuditakālasaṁyōgabhēdādguṇa ēva bhēdakaḥ | uditahōmavādinō hyanuditahōmaṁ nindantyanr̥tavāditvēna | ‘sūryō jyōtirjyōtiḥ sūryaḥ svāhā’ iti hyanuditē sūryē ’bhidhīyamānamanr̥taṁ jāyatē| tasmāduditahōmaḥ kartavya iti | itarē punarāhuḥ, yaḥ pūjāṁ pūjyāya prathamamēva gr̥hītvōttiṣṭhatē sa sādhuḥ | yastvatikrāntaṁ vyāhr̥tya pūjayati nāsau samyakpūjakaḥ | tasmādanuditahōma ēva kartavya iti | tatraikatvē vipratiṣi
[p. 633]
ddhadharmasamavāyaprasaṅgaḥ | nānātvē tu na kaścidvirōdhaḥ | aśaktidvārēṇāpi guṇa ēvōpanyastaḥ śākhāntarīyāṇāṁ guṇānāmēkakarmaṇyupasaṁhārāśaktērapūrvasaṁyōgaḥ | samāptibhēdō ’pi guṇa ēva | nindayā gatārthō ’pi sanprāyaścittabhēdaḥ punarupanyasyatē | kadācidatra vaikalpikatvaparihāraṁ brūyāttattvabhyupētyōcyatē | vaikalpikēṣu hyubhayathā ’pyavaiguṇyaṁ bhavati | atra ca prāyaścittavidhānādubhayatrāpi vaiguṇyaṁ dr̥śyatē | na ca tatkarmaikatvē ghaṭatē | tasmādapi bhēdaḥ | parihārasūtravaśēna pañcānyārthadarśanānyucyantē | yadi purā dīkṣitavantastatō br̥hatsāmānamatirātramupēyuḥ | pūrvadīkṣāyāṁ rathaṁtarasya prayuktatvāt | atha na dīkṣitavantastatō rathaṁtarasāmānamēvōpēyuriti | dvādaśāhē ’niṣṭaprathamayajñatvaṁ karmabhēdē bhavati | tāṇḍakavacanēna jyōtiṣṭōmāntarasya prāthamyaniyamē sati ētacchākhāgatasyāniyamāt | ēkatvē tu sarvaśākhāsthajyōtiṣṭōmaprāthamyaniyamādadīkṣitānāṁ darśanaṁ na syāt | tathā yūpaikādaśinyāṁ
[p. 634]
pakṣavēdisaṁmānayōrarthaprāptayōrēkaṁninditvētaraparigrahō vacanāntaraprāptyasattvaṁ dyōtayati | vacanāntarē hi kimēkasya nindayā, kiṁ vētarasya sphuṭavidhānē sati stutyā | tasmānnūnaṁ śākhāntarīyō rathākṣamātrāntarālavidhirēṣāṁ nāsti | tataśca karmabhēda iti | dvē stōtrīyē virājaṁ daśakamatiricyētē iti tisrō ’tiricyanta iti ca jyōtiṣṭōmātirātraikatvē sati upapannam | bhēdē tu yathāvidhi bhavatītyavirōdhaḥ | purōḍāśisāṁnāyyidarśanaṁ dīkṣitādīkṣitasaṁdarśanēnaiva gataṁ parihāraprakārāntaratvādudāhr̥tam | kiṁ ca |

pr̥ṣṭhadvayavikalpaḥ syācchākhāntaravidhānataḥ |
sa ca prakr̥titaḥ prāptaḥ karmaikatvē vr̥thā bhavēt ||


[p. 635]
upahavyabhēdē tu niyamārthāyāṁ punaḥ śrutāvarthavattā | tasmādapi karmabhēdaḥ || 8 ||

sarvatra pratyabhijñānātsaṁjñārūpaguṇādibhiḥ |
ēkakarmatvavijñānaṁ na śākhāsvapagacchati ||

sarvabrāhmaṇavratyayamiti—ēkasyāmapi śākhāyāṁ brāhmaṇānēkatvē ’pi tadēkaṁ karmētyabhiprāyaḥ | tadyathōdgātṝṇāṁ pañcaviṁśaṣaṅviṁśabrāhmaṇayōrjyōtiṣṭōmadvādaśāhau | saṁyōga iti—prādhānyātphalasaṁyōgagrahaṇam | rūpamiti—pratyāsattērdravyadēvatam | cōdanēti—sarvadhātvarthabhāvanāviṣayō vidhiḥ | jyōtiṣṭōmādi nāmadhēyaṁ ca sarvaśākhāsvaviśiṣṭaṁ dr̥śyatē | tasmādiyataḥ pratyabhijñānakāraṇakalāpādabhēdasiddhiḥ | na cānyaḥ kaścidbhēdahēturasti | prakaraṇāntaravacchākhāntarēṣu parasparāsaṁnidhānamiti cēnna | tēnaivētarāgrahaṇāt | yēna hi pradēśāntarē kiṁcitkarma gr̥hītaṁ bhavati sa ēva tatsadr̥śamanyatrōpalabhamānaḥ śaknōti tatō ’nyadētadityadhyavasātum | ēkaśākhāviṣayē ca sarvaśākhādhyayanādēvaṁ bhavati | śākhāntarē punaranyaśākhāgatajyōtiṣṭōmādyanavabōdhādapūrvavaducyamānēṣu na bhēdabuddhirjāyatē | yastarhi dvē śākhē paṭhati tasya prakaraṇāntaranyāyēna bhavitavyamēkaśākhāgatēṣu ca brāhmaṇāntarēṣu | naiṣa dōṣaḥ | śākhāntarādhyayanaṁ tāvadēkasya puṁsō naivēṣyatē | kiṁ kāraṇam |

svādhyāyagrahaṇēnaikā śākhā hi parigr̥hyatē |
ēkārthānāṁ vikalpaśca karmaikatvē bhaviṣyati ||

yathaivākr̥tiḥ prativyakti samavaiti tathaiva svādhyāyatvamēkaikasyāṁ śākhāyām | ataśca ‘svādhyāyō ’dhyētavya’ iti karmāvabōdhanaṁ pratyupādīyamānatvādvivakṣitaikasaṁkhyaikā śākhā ’dhyētavyā | nanvēvaṁ vēdāntarasyāpyadhyayanaṁ na prasajyatē | na | vacanāntarēṇa pratiprasavāt ‘anayā trayyā vidyayā’ iti | tathā ‘vēdānadhītya vēdau vā’ iti mānavam | sākāṅkṣatvācca vēdāntarāṇāmatulyakāryatvakāritaḥ samuccayō ’vagamyatē | śākhāntarēṣu tvanyōnyanirapēkṣasvataṁtrajyōtiṣṭōmādirūpapratītēstulyārthatvanimittō vikalpaḥ | sākāṅkṣatvādēva
[p. 636]
caikaśākhāgatabrāhmaṇāntarasamuccayāśrayaṇam | nanvēkakarmatvādvikalpō vikalpāccaikakarmatvamitītarētarāśrayatvaṁ bhavēt | na | pratyabhijñānamātrēṇaikatvē vijñātē saṁkhyāvaśēna vikalpasiddhēḥ | ataśca yō nāmātimēdhāvitvādēkavēdagatāni śākhāntarāṇyapyadhītē sa samr̥ddhaḥ san vrīhiyavairapi miśrairyajēta | tasmādēkaṁ karmēti || 9 ||

yadyapi tāvatkāṭhakādikaṁ nāmadhēyaṁ syāttathā ’pyutpattisaṁyōgābhāvānnaiva bhindyāt | idaṁ tu naiva karmanāmadhēyam | anyāyō hyanēkārthatvamityanēna nyāyēna granthanāmatvē sati karmāṇi lakṣaṇayaiva prayōgōpapattēḥ | kathaṁ punaravagamyatē granthanāmaitatkarmaṇyupacaryatē na punarviparyaya iti | taducyatē |

śākhayā hyēkayā yōgādbahukarmāvabōdhanam |
yujyatē karmanānātvānnaikaśākhōpalakṣaṇam ||

kāṭhakādiśabdō hi parasparāsaṁbaddhēṣu bahuṣu karmasu prayujyatē | sa yadi karmanāma syātkarmāntarē na prayujyēta | na hi tatra lakṣaṇōpapadyatē | saṁbandhābhāvāt | sarvābhidhānaṁ tu vyaktivaddurupādam | tasmācchākhayaiva karmāṇi lakṣyantē na karmabhiḥ śākhāḥ | tataśca saṁjñayā kāmaṁ śākhā ēva bhidyantāṁ na karmāṇi | saṁbandhābhāvāt | tasmāttānyēvāgnihōtrādīni saṁbandhibhēdādanyathā ’nyathā ca vyapadiśyantē || 10 ||

prāyēṇa hētuviparyayē kāryaviparyayō dr̥śyata iti kāṭhakādisaṁjñaikatvādēkaśākhādhītāgnihōtrādērēkatvaprasaṅgaḥ | sādhyavyabhicāritvādiyamarthāpattisamā nāma jātiḥ pūrvapakṣahētōra
[p. 637]
siddhatvōpālambhapradarśanārthamēvābhihitā | sarvatra ca duṣṭē pūrvapakṣējātīnāmuttaratvaṁ kēṣāṁcidiṣṭam || 11 ||

kr̥trimaṁ kāṭhakādyuktamākhyāpravacanāditi |
na vā ’nādīni bhidyantē karmāṇyādimatā satā ||

yadyapi kāṭhakādērjātērnityatvānnityaivākhyā tathāpi pravacananimittēyaṁ smaryatē na ca karmāṇi prōcyantē | śabdaviṣayatvātpravacanasya | tasmādapi na saṁjñayā karmabhēda iti || 12 ||

na ca kapālasaṁkhyābhēdādbhēdaḥ | tatsaṁbandhidvārabhēdānabhyupagamāt | tasmādēkasminnēva karmaṇi sādhanavikalpō bhaviṣyati | nanu cōtpattivākyaśiṣṭatvādvikalpō nāstītyuktam | naiṣa dōṣaḥ | ubhayōrutpattivākyaśiṣṭatvāviśēṣēṇa tulyabalatvāt | kathaṁ punaranēkavākyōtpāditasyaikatvaṁ vijñāyata iti | tasyōttarasūtrē parihāraṁ vakṣyāmaḥ || 13 || || 14 ||


[p. 638]
anubhāṣaṇasūtramētat | athavā punaruktatvaparihārārthamēvaitat | punaḥśrutērarthavādaguṇārthatvēnānyārthatvāt || 15 ||

dvitīyavyākhyānē parihārāntaranivr̥ttyarthō vāśabdaḥ | tatrānyārthā punaḥśrutirbhavati yatra tāvanmātramēva śrūyatē | yatra caikavākyagataṁ vidhēyāntaraṁ vidyatē | na tviha tadēkamapi | samastētikartavyatōpētapradhānapunaḥśrutiśravaṇāt | ētamēva śrutisaṁyōgāviśēṣaṁ manyatē | na caiṣā punaḥśrutiḥ | kutaḥ |

ēkaśākhānibaddhānāṁ jñāyatē hi punaḥ śrutiḥ |
kaṭhādicaraṇānāṁ tu pratiśākhaṁ sakr̥cchrutiḥ ||

pūrvōktēna śākhādhyayanavikalpēna yēna kāṭhakamagnihōtraṁ śrutaṁ nāsau kadācittaittirīyakaṁ śr̥ṇōti | śr̥ṇvannapi vā svaśākhayaiva pratipannatvāttaittirīyakapratipattyarthamēvaitaditi kalpayitvā na punaḥśrutiṁ manyatē | ēvamitarō ’pītaraditi sarva ēvaikaśrutisaṁyōgāviśēṣādagnihōtrādi pratipadyantē | na ca tatra paurvāparyamasti yēna jñāyētānayā śākhayā prathamaṁ vihitē śākhāntarīyē punaḥśrutirbhūtvā bhētsyatīti | āha ca |

śākhānāṁ yugapadvr̥ttērna punaḥ śrutikalpanā |
na hi tatraikaśākhāvatkramēṇādhyayanaṁ sthitam ||

tasmādyathaikaśākhākarmadēśāntarapuruṣāntarādiṣu punaḥ śrūyamāṇamapi pratipādyabhēdānna punaruktaṁ bhavatyēvaṁ śākhāntarēṣviti |

nanu caikayā ’pi śākhayā samastapuruṣapratipādanē sati, anarthakamēva śākhāntaram | nānarthakam | na hi kaściddvē śākhē adhītē | na ca puruṣāntaragataṁ tatpratipādanēnārthavadanyānpratyanarthakaṁ bhavati | yastu tē ’pi kila śākhinastāmēvādhītya pratipatsyanta ityabhiprāyaḥ sa nityatvādvēdasya tadadhyayanādhyāpanasaṁbandhānāditvādanupapannaḥ | kiṁ ca |

saṁpradāyāgatāṁ muktvā svāṁ samākhyānibandhinīm |
śākhāṁ śākhāntaraṁ yuktaṁ nādhyētuṁ sadr̥śē śramē ||


[p. 639]
tasmātparakīyaśākhādhyayanē ’pyastyēva puruṣāṇāṁ śrama iti yathāvasthitaśākhādhyayanamēva | na ca vēdaḥ punaruktādidōṣadvāraṁ paryanuyōgamarhati | atrāntarē bhāṣyakārasya sūtraṁ bhraṣṭam ‘vākyāsamavāyāt’ iti | tadēvaṁ vyākhyēyam | naikasminpuruṣē śākhāntaravākyaṁ samavaiti || 16 || 17 ||

ēkasya vēdavr̥kṣasya kiṁcitkarmaphalāśrayāt |
ēvaṁ śākhāḥ prasidhyanti bahuśākhaikavr̥kṣavat ||

yadi pratiśākhaṁ karmabhēdaḥ syāttata ēkamūlābhāvādādita ēvārabhya bhidyamānatvātsamastakarmākhyapuṣpaphalāntaratvādvr̥kṣāntaravadvēdāntarāṇyēvōcyēran | na śākhāntarāṇi | ēkakarmamūlavidhiskandharūpatvē satītikartavyatāyāḥ kvacitkiṁcidadhikamityālōcya sārūpyādupapannaḥ śākhāntarabhēdavyapadēśaḥ | athavā paunaruktyaparihārārthamēva sūtram | tatra nāma punaruktatā bhavati yatra pūrvōktō ’rthastasyaiva puṁsaḥ saṁnihitō bhavati | na tviha śākhāntaragatasya saṁnidhānamityapunaruktatā || 18 ||

abhyupētyavādō ’yam | satyapi karmabhēdē yē tāvadvākyasaṁyuktāḥ śēṣāstē ’gnihōtrādimātrōddēśēna vidhīyamānāḥ sarvārthatvēna jñāyanta ityavaśyōpādātavyā iti naiva śākhāmātraparitōṣavyavasthā labhyatē | na ca sūtrakārāṇāmapi kaścitsvaśākhōpasaṁhāramātrēṇāva
[p. 640]
sthitō yēna pratiśākhaṁ karmavyavasthāsamarthyēta |pradhānānyapi prādhānyēna yajamānaniyamaṁ prati, aprabhavantībhiḥ samākhyābhirarthimātramuddiśya vidhīyamānāni sarvaśākhāgatānyēkaikaṁ puruṣamupatiṣṭhantē | tatraikaphalatvādasamuccayē yēna kēnacitsādhyamānē phalē ’nyēṣāṁ vaiyarthyaprasaṅgaḥ | atha tēṣāṁ vikalpēnārthavattvaṁ, tadvaraṁ śākhāntarāṇāmēvavyavasthitapratipadyamānānāmanākulataraṁ parikalpitamityapunaruktatā || 19 ||

asamāptivaditi vā chēdaḥ | karmabhēdapakṣē hi yāvadēva yēṣāṁ samāmnānaṁ tāvadēva tēṣāṁ samāpyata iti na brūyuratrāsmākaṁ na samāpyata iti | anvārōhō nāma sthalārōhaṇamantrāḥ | tēṣu maitrāyaṇīyānāṁ samāpyatē nāsmākamityabhidhānādadhyētṝṇāmapi karmaikatvaṁ prasiddhamityavasīyatē || 20 ||

anyōnyanindayētarētaravidhānē tulyārthayōruditānuditatvayōḥ karmaṇi vikalpō bhavidhyati | tvatpakṣē ’pi cāsau karmaṇōḥ phalaṁ pratyaviśiṣṭaḥ | tathā śaktyaśaktī sarvapuru
[p. 641]
ṣāṇāmavyavasthitē | sarvaśākhāsvadhikavidhāvēkaśākhāyāṁ ca stōkāntaratvādaviśiṣṭē | kēciccātra lāghavārthina ēvaṁ varṇayanti | ya ēva kila vākyasaṁyuktāḥ śākhāntaravidhayasta ēva saṁkīryantē | yē tu prākaraṇikāstēṣāṁ vyavasthaivēti | kutaḥ |

ēkakarmagatāḥ puṁsāṁ vikalpantē vidhāyakāḥ |
tatsamīpasamāmnātaṁ grāhyaṁ prakaraṇasya ca ||

śākhāntarēṣu vikalpamānēṣu yathaiva pradhānaṁ vidhīyatē ’rthinastadīyaḥ kathaṁbhāvastāmēva vyāpnōti na śākhāntarāṇi | ataścānyagatā guṇāḥ kathaṁbhāvēna nāpēkṣitāḥ prayōgavacanēnāmupasaṁhr̥tā nāṅgaṁ bhavantīti nānuṣṭhēyāḥ | tataśca vākyasaṁyuktānāmalpatvādvidhīyamānānāmastyupasaṁharaṇaśaktiriti | na tvētadyuktamiva | tathā hi |

śākhāntaragatasyāpi yadaṅgaṁ karmaṇaḥ sthitam |
tasyānyatrāpi tādarthyaṁ prāptaṁ kēna nivāryatē ||

prativēdamapi ca prakaraṇaṁ puruṣasya dharmānupadiśati | na ca tadvēdāntarasthaṁ pratyapramāṇam, tathā śākhāntarē ’pi draṣṭavyam | karmadharmāścaitē vijñāyantē | tacca karma śākhāntarēṣvapi tadēvētyaṅgatvāviśēṣaḥ | yadyapi prakaraṇarūpamanyattathāpi śākhāntarasthēnānēnaitē ’pi dharmā gr̥hītā ityavadhāraṇānna svaprakaraṇagr̥hītēbhyō viśiṣyantē sarvāsvapi ca śākhāsvadhikavidhayō na kathaṁcicchākhayā parimitā bhavantītyalpa ēvāyāsa iti nāśaktiḥ | samāptiścādhītāpēkṣayōpapannatvānna bhēdaṁ kalpayati || 21 ||

anubhāṣaṇasūtraṁ sāmānyaparihārasūtraṁ vā || 22 ||


[p. 642]
vaikalpikānāmādita ēvāṅgīkaraṇādāśritakramātikramē prāyaścittavidhirupapatsyatē || 23 ||

ēkatvē ’pi samāptirliṅgatvēnōktā | ‘samāptivacca saṁprēkṣā’ iti samāptivacanaṁ nānātvē ’pi | tatra nyāyānusāritvādēkatvasyaiva sādhikā | tadvacanasyēyamupapattiḥ pūrvavattvāditi, ārambhāpētkṣatvāt | athavā śabdaprayōgasya prasiddhipūrvakatvādyādr̥śī vayaṁ samāptiṁ paśyāmastādr̥śyāmayaṁ prayukta iti niścinumaḥ | sa ca vastunyasamāptē ’pi tacchākhāvijñēyapadārthasamāptau prayukta iti dr̥śyatē | tasmādavirōdhaḥ || 24 ||

adīkṣitadarśanaṁ dvādaśāhē tavāpyanupapannam | tāṇḍakē sarvaśākhāgatajyōtiṣṭōmānuvādēna prāthamyavidhānāt | na hi tatrāparasyāpi jyōtiṣṭōmasyōtpattirasti yasya niyamaḥ syāt | ata ādhvaryavāṇāmēva niyamē, ubhayapakṣē samē ca dōṣē sati ubhābhyāmēṣō ’rthō varṇanīyaḥ, yadi dvādaśāhēna purā didīkṣāṇā ādidīkṣāṇā vēti | tasmādaviśiṣṭamētat || 25 ||


[p. 643]
atha yaduktamēkādaśinyāṁ pakṣavēdisaṁmānadarśanaṁ na syāditi | tatra brūmaḥ |

anyathā ’pi tu naivāsti pakṣavēdyādimānatā |
ēkādaśinyabhāvēna stūyatē tvēkayūpatā ||

ēkayūpa ēkādaśa paśava ityasya vidhēḥ śēṣō ’yaṁ yatpakṣasaṁmitāmityādi | ēkādaśinyāṁ hi satyāmanyatarasaṁmānāśrayaṇātklēśō bhavēt | tasmādēkayūpa ēva varamiti | pakṣasaṁmānaṁ tāvadatyantāprāptamēvēti nityānuvādaḥ | vēdisaṁmānōpadēśō ’pi praśaṁsārūpēṇaikayūpapraśastataratvajñāpanārthaḥ | rathākṣamātrāntarālatā ca yatraikādaśinī vihitā tatra bhaviṣyatītyavirōdhaḥ | iha tu vēdisaṁmānasya praśaṁsayā vidhēyatvapratītēraśakyamanyastutyarthatvaṁ kalpayitum | ataḥ pakṣasaṁmānasyāprāptasyaiva vēdisaṁmānastutyarthō nityānuvāda iti samarthayitavyam | prākaraṇikatvāccāsyaivāgnau balīyastvamityanārabhyādhītō rathākṣamātrāntarālavidhistadvinirmuktā vikr̥tīrgamiṣyati | sūtramapyēvaṁ nēyam | yadi hidravyē vēdisaṁmānaṁ na cōdyēta tatō ’rthānāṁ—pakṣasaṁmānādividhīnāmavyavasthā syāt | sā ca rathāntarālatvēna bādhyēta, na tvēvamastītyavirōdhaḥ || 26 ||


[p. 644]
vaikalpikē ṣōḍaśinyagr̥hyamāṇē dvayōratirēkaḥ | kriyamāṇē tvēkaviṁśatipracayādr̥gdvayādēkātirēkēṇa tisrō bhavanti | tasmādavirōdhaḥ || 27 ||

sārasvatē hi dvādaśāhanyāyēnaivōbhayōḥ pakṣayōrjyōtiṣṭōmapūrvakatvādavaśyamēvaṁ vaktavyam | yadā purōḍāśinaḥ paurṇamāsīpakṣē tadōpavasanti, yadā sāṁnāyyinō ’māvāsyāpakṣē tadā vatsānapākurvantīti | bhavati hi kālabhēdādapi kartr̥bhēdōpacārastasmādapyadōṣaḥ || 28 ||

anubhāṣaṇaṁ sāmānyaparihārōvā || 29 ||

saṁsthāvyavasthārthāvā br̥hadrathaṁtarayōḥ punaḥśrutirbhaviṣyati || 30 ||

śākhāntaravihitaprayājānuvādēna saha hōmaṁ vadannanyaśākhādhītaṁ ca ‘kuṭarurasi’ iti mantramaśmādānē vidadhatsarvaśākhāpratyayatvaṁ darśayati || 31 ||

pratiśākhaṁ vā vidhipr̥thaktvaṁ vyavatiṣṭhēta | tathā sati hi kramabhēdaṁ na yāsyanti svaśākhāvihitāḥ kriyāḥ | parimāṇaṁ ca tadvarti nānyatvaṁ pratipatsyatē || 32 ||


[p. 646]
yatra smārtāḥ padārthā na kramakālaparimāṇānurōdhēna bādhitāstatra śrautā bādhiṣyanta iti kuta ētat | tēnaivagatatvādavācyamiti cēnna | sūtrakārasyātraiva prathamābhidhānāt | tatra hi kāraṇāgrahaṇamātramupapattiruktā | śēṣaṁ tviha siddhamasūtritamityapunaruktatvam |

tasmāttadēvēti matē na karma bhinnaṁ kathaṁcitpratiśākhamiṣṭam |
na kāraṇaṁ saptamamasti cānyadatōyathōktaiva tu bhēdasiddhiḥ || 33 ||


iti śākhāntarādhikaraṇam || 2 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē dvitīyādhyāyasya caturthaścaraṇaḥ samāptaḥ ||

samāptaśca dvitīyō ’dhyāyaḥ ||


---------------------------------------------------------------------

[p. 647]
dvilakṣaṇyāḥ paraṁ śiṣṭaṁ yāvatkiṁcana lakṣaṇam |
tatsarvaṁ vaktumārabdhamathātaḥ śēṣalakṣaṇam ||

tathā ca prathamasūtrōpāttapratijñāpiṇḍavyākhyāpradēśapradarśanē dharmapramāṇasvarūpaviṣayalakṣaṇadvayārthaṁ cōdanālakṣaṇasūtrēṇaikēnaiva sūtritaṁ varṇayitvā kāni asya sādhanāni—aṅgānikāni ca sādhanābhāsāni—anaṅgānīti phalārthatvātadarthatvābhyāṁ kva puruṣaḥ pradhānaṁ dharmasya kva vā puruṣō guṇabhūta ityādi yāvatkiṁcana mīmāṁsitavyaṁ tatsarvaṁ śēṣalakṣaṇēnaiva vyākhyātam | śēṣaiḥ samastairēva lakṣaṇairityarthaḥ | iha lakṣaṇānāṁ bahutvē ’pi yadēkavacanaṁ kr̥taṁ tallakṣaṇatvasāmānyasaṁkhyāmātravivakṣayā |

yattu śēṣaḥ parārthatvādityanantaralakṣaṇam |
tadaṅgatvasya vācyatvādādau tanmātragōcaram ||

bahuṣvapi hi lakṣaṇārthēṣu vivakṣitēṣu kramavaśādēkastāvadaṅgatvarūpaḥ śēṣa ētallakṣaṇagōcaraḥ parārthatvahētukaḥ pratipādyatē | samāsaśca dvēdhā vigr̥hya dvayōrvākyārthayōḥ pradarśanīyaḥ | śēṣaṁ ca tallakṣaṇaṁ ca, śēṣasya vā ’rthasya lakṣaṇamiti | ṣaṣṭhīsamāsamātrāśrayaṇēna vā yathāvyākhyāyamānārtham |

aṅgalakṣaṇamēvēdamihōktaṁ śēṣalakṣaṇam |
tadviśēṣaprapañcatvāttatrānyāntargatisthitēḥ ||

sarvēṣāṁ hi lakṣaṇāntarārthānāṁ prayōjyāprayōjyaprayōjakāprayōjakaṣaḍvidhakramaniyamaphalavatkarmaviṣayakartradhikārarūpāṇāṁ tāvadaṅgātmakaśēṣaviśēṣaprakāratvāllakṣaṇāntaragōcarāṇāmapi śēṣalakṣaṇāntargatatvāvadhāraṇasthitiḥ | tathā hi—

prayōjakāḥ prayōktāraḥ śēṣāṇāmēva śēṣiṇaḥ |
kramō ’pi śēṣa ēvakaiprayōgavacanāśrayaḥ ||

ēkaphalasādhanānāmarthānāṁ hyēkaphalavadupakārōpanibaddhānāṁ vaikaprayōgavacanacōditānāṁ yaugapadyānuṣṭhānāśaktēḥ sāmarthyēnāṅgabhūtaḥ krama āpadyamānaḥ śrutyarthapaṭhanasthānamukhyaprāvr̥ttikakramākhyapramāṇaṣaṭkavaśēna vyavasthāpyatē |


[p. 648]
adhikārō ’pi yajñēṣu kartuḥ śēṣasya cintyatē |
bhāvyānāṁ bhāvakaḥ kartā dravyaṁ kō nāma karmaṇām ||

tathā cāsya viśēṣēṇa sūtrabaddhaiva śēṣatā |
puruṣaśca punaḥ śēṣaḥ karmārthatvēna cōdanāt ||

vakṣyati hi ‘puruṣaśca karmārthatvāt’ iti jaiminiḥ |

tathā ’nāmnātaśēṣāṇāṁ śēṣiṇāṁ saptamādibhiḥ |
śēṣasadbhāvatadrūpaparimāṇādinirṇayaḥ ||

tatra tu—

saptamēnātidēśēna śēṣāḥ santīti sādhitē |
tatō ’ṣṭamē nayē yasya yataścēti nirūpaṇā ||

navamē ’rthapradhānatvāttadadhīnā ’nyarūpatā |
iyattā daśamē śēṣabādhābhyuccayacintayā ||

prayōgaparimāṇaṁ ca tattantrāvāpalakṣaṇam |
ētadēva prasaṅgēna parārthāṅgōpajīvanāt ||

anyārthānuṣṭhitaiḥ śēṣairupakārē ’lpakalpanā |
prasaṅgē tadabhāvē ca syādbhūyiṣṭhaprakalpanā ||

athavā ’stvidamēvaikaṁ tr̥tīyaṁ śēṣalakṣaṇam |
tadēva sūcitaṁ vaktumathātaḥ śēṣalakṣaṇam ||

anyāni pr̥thagārambhairlakṣaṇāni kariṣyati |
idaṁ saparivārāṇāṁ śēṣāṇāmēva lakṣaṇam ||

tatrāthaśabda ānantaryapūrvaprakr̥tāpēkṣādhikārāṇāmēkaṁ sarvānvā vivakṣitvā prayujyatē | prāguktamēdalakṣaṇānantarōktatvātpūrvaprakr̥tamapēkṣya śēṣalakṣaṇamārabhyatē | kuta iti hētvapēkṣāyāmata iti hētuvyapadēśaḥ |

yasmādbhēdamavijñāya na śakyaṁ śēṣalakṣaṇam |
vijñātumata ētasya tadanantaramucyatē ||

bhinnānāṁ hi padārthānāṁ śēṣaśēṣitvasaṁbhavaḥ |
ēkatvē nāpadiśyēta kaḥ śēṣaḥ kasya śēṣiṇaḥ ||

bhēdānantaravaktavyaṁ śēṣalakṣaṇamēva ca |

[p. 649]
prayōjakakramādīnāṁ śēṣatvādhīnacintanāt ||

ayamēva ca saṁbandhaḥ saṁmatō ’dhyāyayōrdvayōḥ |
asmin hi sati sūtrōktē nānyō bhāṣyakr̥tōditaḥ ||

pūrvayōrnāsti saṁbandhaḥ sūtrōktō ’dhyāyayōrdvayōḥ |
prathamē ’dhyāya ityādibhāṣyēṇātō ’bhyadhāyi saḥ ||

arthadvārō hyadhyāyādisaṁbandhō na granthasvarūpāśraya iti saṁkṣēpōktipiṇḍīkr̥tavr̥ttavartiṣyamāṇādhyāyārthapradarśanapūrvaṁ bhāṣyakārēṇaiva saṁbandhaḥ pūrvādhyāyayōrabhihitaḥ | iha tu sūtrakārēṇaivāthātaḥśabdābhyāmupanibaddha iti sa ēva vyākhyātaḥ—nānākarmalakṣaṇaṁ vr̥ttamiti ca |

pradhānamātramēvōktaṁ nōpōddhātādivistaraḥ |
nānākarmatvamātraṁ hi śēṣalakṣaṇasiddhikr̥t ||

prathamādhyāyapratipāditō hi pramāṇavivēkavidhyarthavādamantrasmr̥tiguṇavidhināmadhēyavākyaśēṣārthakr̥tasaṁdigdhavidhinirṇayapravibhāgaḥ pratyēkaṁ bhēdādilakṣaṇēṣu bhēdēnōpayōkṣyata iti prapañcēnānubhāṣitaḥ | tathā cābhyāsādhikaraṇēsthitavēdapramāṇalakṣaṇabalēnōktam ‘aviśēṣādanarthakaṁ hi syāt’ iti | vidhēyāntararahitaścānanyaparō vidhiḥ karmasvarūpamēva vidadhatpūrvavihitādavaśyamēva karmāntaraṁ karōtīti vidhitvanirṇayaphalōpajīvanam |

tathā ’rthavādavijñānādvipṇvādiguṇakāstrayaḥ |
yāgā na kalpitāstēṣāṁ vidhiśaktērasaṁbhavāt ||

jāmitvājāmitvōpakramōpasaṁhāramadhyapātinō hi ‘viṣṇurupāṁśu yaṣṭavyō ’jāmitvāya’ ityēvamādayō ’ntarālasaṁbandhavidhyēkavākyatvēnārthavādatvātpr̥thagvidhitvamalabhamānā na dēvatāviśiṣṭakarmatrayavidhānārthā vijñāyantē |

mantrāṇāmapi yatkāryaṁ vihitārthaprakāśanam |
tēna gōdānagōyāgau nābhyāsādbhēdamāgatau ||

yacchabdāmantraṇōttamapuruṣādyupahatavidhiśaktayō hi mantrā dharmasādhanatvēnōcyamānā ‘dēvāṁśca yābhiryajatē dadāti ca’ ityēvamādibhirākhyātapadaiḥ punaḥ punaḥ śrutairapi na karmāntaraṁ kalpayanti |

tathā śabdārthasaṁbandhasmr̥titattvāvadhāraṇāt |
prakṣēpādhikatāmātrādyāgāddhōmasya bhinnatā |


[p. 650]
tathā na bhidyatē karma kāṭhakādisamākhyayā |
granthanāmasmr̥tērlōkē nimittasmaraṇādapi ||

kr̥takaṁ cābhidhānaṁ yadanyairādimaducyatē |
nimittaprabhavatvēna sūtrakārasya tanmatam ||

kaṭhēna prōktamityēvaṁ tēnaprōktamiti smr̥tēḥ |
granthaśca prōcyatē nārthaḥ sa hyanuṣṭhīyatē naraiḥ ||

tēnānuṣṭhitamityēvaṁ yadi nāma smr̥tirbhavēt |
karma kāṭhakamucyēta kaṭhēnānuṣṭhitaṁ hi yat |

kaṭhēnādhyāpitaṁ prōktamityarthē taddhitō yataḥ |
smaryatē granthanāmātastasyādhyāpanasaṁbhavāt ||

guṇaścāpūrvasaṁyōgē nāmadhēyaṁ ca bhēdakam |
bhēdōpayōginā tēna guṇanāmatvabōdhayōḥ ||

prājāpatyēṣu yāgānāmēkānēkatvasaṁśayē |
kr̥taḥ prakr̥tivacchabdavākyaśēṣēṇa nirṇayaḥ ||

paśusaptadaśatvasya na yāgēyattayā vinā |
siddhirastīti cārthēna siddhaḥ saṁdigdhanirṇayaḥ ||

ēvamatra prapañcēna pūrvādhyāyārthavarṇanam |
uttarādhyāyasiddhyarthamanukrāntamaśēṣataḥ ||

śēṣatvē karmabhēdāttu nādhikārthōpayōgitā |
tasmātsa ēva vr̥ttō ’tra saṁkṣēpēṇōpasaṁhr̥taḥ ||

grāhyaṁ na tvētadēkāntātsaṁkṣēpōktiprayōjanam |
yataḥ pūrvavadēvēha prapañcō ’pyupayōkṣyatē ||

upōddhātōditēnaiva śēṣatvamabhidhāsyati |
bhāvārthaphalavattvēna karmaṇāmapi jaiminiḥ ||

tathā cāpūrvabhēdēna karmabhēdānusāriṇā |
ājyauṣadhādidharmāṇāṁ vyavasthāṁ sādhayiṣyati ||

tathā ca |

prasaktānuprasaktōktamr̥gyajuḥsāmalakṣaṇam |

[p. 651]
śrutērjātādhikāraḥ syādityasminnupayōkṣyatē ||

tasmādvistarasaṁkṣēpāvarthamārgāvubhāvapi |
vyākhyāyāmupayujyētē iti kaścitkvacitkr̥taḥ ||

ēvamarthadvayē tāvadathaśabdasya varṇitam |
saṁbandhō ’dhyāyayōruktō yadvā ’rthātsiddha ēva saḥ ||

tataścāpunaruktatvādvakṣyamāṇārthagōcarā |
adhikārārthatā vaktumathaśabdasya śakyatē ||

prathamādhyāyaprathamasūtrē hi dharmajñānēcchāyā vakṣyamāṇavyākhyēyatvēnānupanyāsādantarānuṣṭhēyatvamātramēvōpadēṣṭavyamityadhikārārthatvaṁ nōktam | yadapi tadupasarjanatvēna dharmajñānamupāttaṁ tadapyarthavyākhyānakaraṇātsvayamēva śiṣyāṇāṁ bhavatīti na sūtrakārabhāṣyakāravyākhyātr̥vacanōpāttādhikārakarmatvēnāvadhāritam |

vaktr̥vākyagataṁ yattu syātkiṁcidadhikārabhāk |
na jijñāsāpadaṁ tasya śrōtuḥ svārthanirūpakam ||

iha tvadhyāyarūpaṁ vā tadarthātmakamēva vā |
vyākhyāyāmadhikartuṁ hi śakyatē śēṣalakṣaṇam ||

ataḥ paraṁ śēṣalakṣaṇamadhikr̥taṁ tadādarēṇa śrōtavyam | yatō ’dhyāyāntarāvakāśō ’dyāpi nāstīti | ataḥ śēṣalakṣaṇamadhikr̥taṁ vēditavyamiti śakyaṁ vaktum |

śēṣasyaivādhikārō ’tra yuktō nānyasya kasyacit |
śēṣadhīsiddhyapēkṣatvādanyalakṣaṇavāgdhiyām ||

saptamādiṣaṭkastāvadupadēśapūrvakātidēśaviṣayatvādupadēśavicārārthaprathamaṣaṭkasamāptiṁ pratīkṣatē | tathā ’dhikārō ’pi yathōpadiṣṭakarmānuṣṭhānasāmarthyēna karturavadhāryata iti kramaniyamaparyantōpadēśajñānōttarakālamārapsyatē | tathā hi |

bhārō yō yēna vōḍhavyaḥ sa prāgātōlitō yadā |
tadā kastasya vōḍhēti śakyaṁ kartr̥nirūpaṇam ||

prayōjakavaśau cēṣṭau mukhyaprāvr̥ttikakramau |
caturthalakṣaṇādūrdhvaṁ kramataścintayiṣyatē ||

prayōjakō ’pi śēṣāṇāṁ śēṣyanyastvaprayōjakaḥ |

[p. 652]
kariṣyatē parā tasmāttaccintā śēṣalakṣaṇāt ||

tēnātraivēdamārabhyamiti siddhē ’bhidhīyatē |
prakārairbahubhiścēdaṁ kartavyaṁ śēṣalakṣaṇam ||

svarūpahētusaṁbandhatatpramāṇabalābalaiḥ ||

nanu jñēyā yathā śēṣāḥ śēṣiṇō ’pi tathaiva naḥ |
naikasminnapyavijñātē vyavahārō hi sidhyati ||

ucyatē—

jñātavyā ubhayē satyaṁ sūtraṇīyā na tūbhayē |
arthāpattyā hi sidhyanti dvitīyā ēkalakṣaṇāt ||

tatra sūtrāṇi śēṣāṇāṁ kiṁ kāryāṇyuta śēṣiṇām |
phalaprayāsatulyatvātprasajyēta yathāruci ||

prādhānyācchēṣiṇāṁ sākṣādyuktaṁ vā śēṣilakṣaṇam |
na tu tatkriyatē tatra kartavyaṁ hi dvayaṁ bhavēt ||

śēṣō ’syāstīti matvarthādēvaṁ śēṣī nirūpyatē |
na sa śēṣamavijñāya jñātuṁ śakyēta kēnacit ||

tēnōpasarjanasyāpi śēṣasyaivēha lakṣaṇam |
kriyatē śēṣiṇastvarthāttajjñānēnaiva sētsyati ||

śrutyādibhiḥ pramāṇaiśca śēṣatvasyaiva nirṇayaḥ |
śēṣī tadviṣayatvēna lakṣyatē nāntarīyakaḥ ||

śrutyādisamavāyē ca vakṣyatē yadbalābalam |
tacchēṣiṇyaviruddhatvācchēṣagōcaramēva naḥ ||

tasmācchēṣalakṣaṇamēva samastatadgataprakāraviśiṣṭaṁ vaktumidaṁ pratijñātam ‘athātaḥ śēṣalakṣaṇam’ iti | tatrakaḥ śēṣaiti—svarūpābhidhānapratijñā |kēna hētunēti—yēnāsau śēṣa ityucyatē | tasya ca kārakahētōstaddharmasyaiva lakṣaṇaṁ vakṣyata iti pratijñāyatē | tathā viniyōgaprakārajñānaṁ kva śēṣiṇi kaḥ śēṣaḥ katamēna pramāṇēna katamatpramāṇāntaraṁ bādhitvā
[p. 653]
vinā bādhēna vā viniyujyatē | tathā viniyōjakaśrutyādiṣaṭkasvarūpajñānaṁ tēṣāṁ balābalajñānaṁ ca | tatra prathamē pādē tāvachrutiviniyōgaḥ kiṁcicca prāsaṅgikam | dvitīyapādādau liṅgaviniyōgaḥ | tr̥tīyapādādau tadēva pramāṇadvayamupanyasyōpakramōpasaṁhāradvārēṇaikavākyatvēna siddhāntasthāpanādvinā ’pi vākyagrahaṇēna ‘prāyadarśanāt’ iti vākyaviniyōgamuktvā prakaraṇakramasamākhyābhirviniyōgaḥ sūtrōpanibaddha ēva vakṣyatē | tatō balābalādhikaraṇam | tataḥ paraṁ ca śrutiliṅgavākyānāṁ prakaraṇēna saha virōdhāvirōdhacintā tāvadyāvat‘tulyaḥ sarvēṣāṁ paśuvidhiḥ’ iti | tataścaturṇāṁ kramēṇa saha punaḥ saiva cintā yāvat‘śāstraphalaṁ prayōktari’ iti | tata upōddhātapūrvakaṁ pañcabhiḥ saha samākhyāyā virōdhāvirōdhaviṣayavicārēṇādhyāyaparisamāptiḥ |ētattātparyēṇānyadupōdghātaprasaktānuprasaktēriti vakṣyamāṇamanusaṁkīrtyatē | pradarśitamucyamānaṁ sukhaṁ grāhayiṣyatē | sarvaṁ caitacchēṣalakṣaṇapratijñayaiva piṇḍīkr̥taṁ pratijñātamiti na bhēdēna sūtritam || 1 ||


iti śēṣapratijñādhikaraṇam || 1 ||
kiṁ ca |

śēṣalakṣaṇamātrōktāvarthātsyācchēṣilakṣaṇam |
ataḥ śēṣaḥ parārthatvādityuktaṁ śēṣalakṣaṇam ||

śēṣaśabdasyānēkādhikādyarthavacanatvādihāṅgaguṇadharmādiparyāyavācitvaparigrahārthaṁ hētuviśēṣābhidhānaṁ parārthatvāditi |

yaccānyadavinābhāvaprayōjyatvādikāraṇam |
tacca sarvaṁ nirākartuṁ pārārthyamiha gr̥hyatē ||

dvāvapi cārthau śrutyarthāpattibhyāmupāttāviti cōdanālakṣaṇasūtravadvākyabhēdadōṣaṁ parihr̥tya vyākhyēyam | tathāhi |

na śēṣō ’nyaḥ parārthatvānna ca hētvantarēṇa saḥ |

[p. 654]
anyōnyaniyamēnaivaṁ pakṣahētvōḥ parigrahaḥ ||

iha ca |

śēṣatvaṁ kēcidicchanti hyavinābhāvalakṣaṇam |
prayōjyalakṣaṇaṁ tvanyē tadādhikyēna cāparē ||

anyē tvantatayā tasya vidhyantatvaparigrahāt |
upakārēṇa śēṣatvaṁ bahubhiścaiva lakṣitam ||

tadbhāvabhāvitvēna tāvadyō yēna vinā na bhavati sa tasya śēṣaḥ | tadyathā ’ṅkurastōyādibhirvinā na bhavati | ghaṭaśca mr̥tpiṇḍadaṇḍacakrādibhiriti tayōstāni śēṣatvēna jñāyantē | tatrōcyatē |

ayuktamēvaṁ śēṣatvamavinābhāvalakṣaṇam |
vyabhicārāttathāhīdamaśēṣēṣvapi dr̥śyatē ||

sarvadā hyavinābhūtā rūpasparśādayaḥ kṣitau |
na caiṣāṁ tulyakalpatvādbhavatyanyōnyaśēṣatā ||

svāminā ca vinā dāsā na bhavanti kadācana |
tathā gr̥hādayastēṣāṁ śēṣaḥ svāmī ca nēṣyatē ||

pradhānānāṁ pradhānaiśca vinābhāvō na dr̥śyatē |
tatra syācchēṣaśēṣitvaṁ tēṣāmapi parasparam ||

ēvamaṅgapradhānānāmaṅgānāṁ ca parasparam |
prasajyētaiva śēṣatvamavinābhāvalakṣaṇam ||

ētēnādhyayanādhānakr̥ṣidravyārjanādiṣu ||

vācyaṁ prasaṅgiśēṣitvaṁ tairvinā kratvasaṁbhavāt |
tasmātsatyavinābhāvē vinābhāvē ’pi vā kvacit ||


[p. 655]
prayōjyō yasya yastasya sa śēṣa iti niścayaḥ |

na ca svāmī dāsēna rūpasparśādibhirvā yathōdāhr̥tairanyōnyaṁ prayujyatē | yēnātiprasaṅgaḥ syāt | na tvētadapi śēṣatvalakṣaṇaṁ ghaṭatē | kutaḥ |

lakṣyalakṣaṇayōrdr̥ṣṭō vyabhicārō dvayōrapi |
purōḍāśakapālaṁ hi na ca tāvatprayujyatē ||

siddhēstuṣōpavāpēna śēṣastattasya cēṣyatē |
tathā hōmāḥ prayujyantē bhēdanaskandanādibhiḥ ||

nimittairna ca tēṣvēṣāṁ hōmānāṁ śēṣatā matā |
tasmādyō vihitē yasminnadhikō ’nyō vidhīyatē ||

tasya taṁ prati śēṣatvamatirēkēṇa lakṣyatē |

sarvatraiva phalavatpradhānavidhēraṅgavidhayō ’ṅgāni pradhānēbhyō ’tiricyanta ityētadēvātirēkalakṣaṇaṁ śēṣatvaṁ yuktamityuktē ’bhidhīyatē |

vyabhicāryatirēkō ’pi pradhānēṣvapi darśanāt |

tānyapi hyatiricyantē śēṣēbhyō ’dhikaśēṣavat |

anyē vidhyādinirdiṣṭapradhānēbhyaḥ parānvidhīn |
dr̥ṣṭvā ’ṅgānyadhyavasyanti vidhyantatvaparigrahāt ||

vidhyantō vā pravartēta vikr̥tau prakr̥tāviva |
vidhyantavihitāṁstatra śēṣānvakṣyati jaiminiḥ ||

tasmādvidhyādivihitapradhānakathaṁbhāvākāṅkṣāpūraṇasamarthavidhyantavihitatvalakṣaṇamēva śēṣatvaṁ sūtrakārābhiprētamityuktē ’bhidhīyatē |

upakramōpasaṁhāramadhyāmnātēṣu śēṣatām |
vicitrāmupalabhyaitannēṣyatē śēṣalakṣaṇam ||

yadi hi niyōgatō vākyaprakaraṇāntēṣvēva vyavasthitāḥ śēṣavidhayaḥ samāmnāyēraṁstata ētadavyabhicārāllakṣaṇamāśrīyēta | na tvēvamāmnāyantē | triṣvapyādimadhyāvasānēṣu samāmnānāt |

pradhānādau vidhīyantē yē śākhācchēdanādayaḥ |
vidhyādivihitatvāttē nāpnuyurdarśaśēṣatām ||

karmaṇā saha cōdyantē yē havirdēvatādayaḥ |
śēṣāstē ’pi na yujyēraṁstadantāmnānavarjanāt ||


[p. 656]
aṅgavidhyupakramēṣu tāvadvākyaprakaraṇēṣu tadgatakiṁbhāvākāṅkṣitaprayōjanakalpanāvēlāyāṁ kathaṁbhāvākāṅkṣāyuktapradhānavidhidarśanāttadapēkṣitōpakārasiddhyarthatvēna tēṣāmavadhāryamāṇānāṁ vidhyādigatānāmapi śēṣatvamastīti na vidhyantavidhānamēvaikaṁ śēṣalakṣaṇatvēnāvakalpatē |

śēṣaṁ tasyaiva taṁ vidyādupakārēṇa lakṣitam |
bhavatyēvaṁ ca hōmādērbhinnādi pratyaśēṣatā ||

na hi bhinnōpakārārthaḥ sa taddhyēvōpakārakam |
vēdē ca nānyadaṅgatvakāraṇaṁ dr̥śyatē kvacit ||

na hyanupakurvātkiṁcidapyaṅgaṁ kasyacidbhavēt | tasmādupapannamidaṁ lakṣaṇamiti | tathā cōpariṣṭādapi tatra tatra pradēśē bhāṣyakārō vakṣyati—‘yō yasyōpakarōti sa tasya śēṣaḥ | upakāralakṣaṇaṁ hi śēṣatvam’ ityēvamādi |

tādarthyamapi naivānyadupakārātpratīyatē |
tēnōpakāra ēvaikō vijñēyaṁ śēṣalakṣaṇam ||

na tvētadapi ghaṭatē | kutaḥ |

ēvaṁ sati pradhānānāmaṅgānāṁ ca parasparam |
aṅgāṅgānāṁ ca sarvēṣāṁ saṁkīryētaiva śēṣatā ||

yathaiva hyaṅgāni pradhānānāmupakurvanti tathaivānuṣṭhāpanēnōpakārapratigrahaṇācca pradhānānyapyaṅgānāmupakurvantyēva | kutaḥ |

pradhānairaprayuktāni kuryānnāṅgāni kaścana |
upakāryairvinā tāni nōpakartuṁ ca śaknuyuḥ ||

pradhānānyapyatō ’ṅgānāmaṅgāni syuranugrahāt |
syādanyōnyōpakārācca tēṣāmanyōnyaśēṣatā ||

naikēnāpi pradhānēna vinā ’nyaiḥ sādhyatē phalam |
tēnaitānyupakurvanti phalasiddhau parasparam ||

tasmātparasparāṅgatvamupakārātprasajyatē |
nāyamaṅgakr̥tādēṣāmupakārādvilakṣaṇaḥ ||

ēvamaṅgānāmapyanyōnyāpādānaṁ darśayitavyam | tataścaikapradhānavikārēṣvēkāṅgamanē ’pi samastasāṅgapradhānagamanādaniyamaḥ prāpnōti |

tathā dravyārjanādhānasvādhyāyādhyayanādiṣu |
sarvakarmāṅgatāprāptiḥ kāryaiḥ sarvōpakāriṣu ||


[p. 657]
na hi tadanugraharahitaṁ kiṁcitsidhyati | tataścārthimātraviṣayakāmaśrutiparigrahāt ‘vasantē brāhmaṇam’ ityādīnāṁ nimittārthatvācchūdrādhikārādidōṣaprasaṅgaḥ |

jñātaṁ ca lakṣaṇaṁ sarvaṁ lakṣyaṁ lakṣayituṁ kṣamam |

tatra dr̥ṣṭōpakārāṇāṁ tatkr̥tā śēṣatā bhavēt |

adr̥ṣṭārthē tu saṁskārē paryagnikaraṇādikē ||
prayājādiṣvapūrvāṁśaistathārādupakāriṣu ||

anavagataśēṣatvāvasthēṣūpakārādarśanāttadadhīnāvadhāraṇaṁ śēṣatvaṁ na syāt | kalpita upakārē bhaviṣyatīti cēt | na | prāgaṅgatvādupakārakalpanāpramāṇābhāvāt | yō hi yasya phalasya phalavatō vā śēṣatvēnāvadhāritō bhavati sa kathaṁ tasyōpakariṣyatītyapēkṣitē sati dr̥ṣṭamupakāramapaśyadbhistasmādadr̥ṣṭaḥ parikalpyatē | yāvattu śēṣatvamēva nāvagamyatē tāvatkēna pramāṇēnādr̥ṣṭakalpanā syāt | tataścētarētarāśrayaḥ prasajyatē | tathāhi |

upakārēṇa śēṣatvaṁ śēṣatvāccōpakāritā |
svātantryēṇa prasiddhaṁ hi na hyanyataradētayōḥ ||

dr̥ṣṭārthānāmapi cāvahantyādīnāṁ niyamānna kaścidupakārō dr̥śyata iti na niyōgatō ’ṅgatvaṁ syāt | na ca prāsaṅgikatvācchāstrēṇōpakāraḥ pratipādyata iti | pratyakṣādibhirēvōpakāraṁ gr̥hītvā śēṣatvaṁ gamyēta | tataśca śrutyādipramāṇakaṁ śēṣalakṣaṇaṁ naivānēnāśrīyēta | tathā prāsaṅgikānyanyaprayōjanānyaṅgānyanyārthānyapyanyasyōpakārīṇīti tantriprayōjakavaditarasyāpi śēṣatvaṁ gacchēyuḥ | tatra‘prāsaṅgikaṁ ca nōtkarṣēt’‘prāsaṅgikēprāyaścittaṁ na vidyatē’‘na vā ’pātratvādapātratvaṁ tvēkadēśatvāt’‘api vā śēṣabhājāṁ syāt’ ityādinyāyavirōdhaḥ | ēvamētasminnapi pakṣē sarvaṁ tantraṁ vighaṭatē | tasmāducyatē ‘śēṣaḥ parārthatvāt’ iti |

upakāramalabdhvaiva yō yadarthō ’vagamyatē |
tādarthyalabhyaśēṣatvaḥ sa tasyōpakariṣyati ||

āha—kiṁ tādarthyōpakārayōrbhēdō ’pyasti | bāḍhamasti | kutaḥ |

apakurvannapīṣṭō hi tadarthavyapadēśabhāk |
upakurvannapi tvanyastadartha iti nōcyatē ||

uddēśamātrēṇa tāvattādarthyaprasiddhiḥ | sā cōpakārāpakārayōstulyā | tadyathā—maśa
[p. 658]
kārthō dhūma ityapakāriṇyapi prayujyatē | tathōpakurvannapi prasaṅgyaprayōjakayōṁrna tādarthyēna vyapadiśyatē | na hi kaścidapi śālikulyāsthamudakaṁ pibanmadarthamētāḥ praṇītā ityadhyavasyati | tasmādanyattādarthyamanyaścōpakāra iti vijñāyatē | nanvēvaṁ satyapakārakō ’pi śēṣaḥ prāpnōti | lōkē tāvatprāpnōtu nāma | vēdē punaranapēkṣitatvānna bhaviṣyatīti | yō hi tādarthyēnāvadhāritaḥ sa kimupakariṣyati, athāpakariṣyatīti saṁdigdhē śēṣibhirapakārō nāpēkṣita iti taṁ parityajyāpēkṣāsāmarthyādupakāraḥ kalpyatē | nanu cōpakāranirapēkṣaṁ naiva tādarthyaṁ śakyaṁ kalpayitum | kutaḥ |

ākāṅkṣati pradhānaṁ hi na yāvadupakārakam |
tāvatsāmīpyayuktō ’pi nāṅgamityavadhāryatē ||

na hi prayājādayaḥ sāmīpyamātrēṇaivōpakāranirapēkṣāstādarthyaṁ pratipadyantē | tasmādupakārapūrvakamēva tādarthyamiti sa ēva śēṣatvakāraṇaṁ prāpnōti | naiṣa dōṣaḥ |

śrutyā tāvattadarthatvaṁ kvacitpūrvaṁ pratīyatē |
anyatrāpyupakāritvādapēkṣāmātrapūrvakam ||

‘daśāpavitrēṇa grahaṁ saṁmārṣṭi’ ‘vrīhīnprōkṣati’ ityādiṣu tāvacchrutyaiva tādarthyē ’bhihitē ’ṅgatvamavadhāryōpakāraḥ kalpyatē | yatrāpi tu prayājādau tādarthyābhidhānābhāvādupakārapūrvakatvaṁ lakṣyatē tatrāpyapēkṣāmātramēva tasya, prathamaṁ na niṣpattiḥ | na hyanavagatāṅgatvēṣu prayājādiṣūpakāradarśanaṁ kalpanaṁ cāstītyuktam | atō darśapūrṇamāsayōrupakāramapēkṣamāṇayōḥ prayājādiṣu cōpakāryamapēkṣamāṇēṣvaniṣpannāvastha ēvōpakārē prakaraṇāttādarthyaṁ tāvatpratīyatē | tadanyathānupapattimātrēṇōpakārakalpanā | tēnōpakārāpēkṣāmātramiha tādarthyapramāṇānumānē vyāpriyatē | nōpakārādēva śēṣatvaṁ tādarthyaṁ vētyanavadyam | ēvaṁ ca sati śrutyādīnyēva tādarthyapratipādanarūpēṇa śēṣasya viniyōjakānīti tadvivēkārthaṁ lakṣaṇamārabdhavyam | satyapi cāṅgapradhānādīnāmupakārasaṁkarē ’tādarthyādasaṁkarasthitisiddhiḥ | tasmātparārthatvalakṣaṇamēva śēṣatvaṁ nirdōṣam |yaḥ parasyōpakārē vartata iti—pārārthyamēvōpakārēṇa phalēnābhidhīyata ityavagantavyaṁ na tvatraiva lakṣaṇōktibhrāntiḥ kartavyā | tathā ca sphuṭī karōtiyē parārthāstē vaktārō bhavantīti | paraḥ punarupakāralakṣaṇa
[p. 659]
bhrāntyā vadati—yathōpādhyāyaḥ śiṣyāṇāmiti |satyaṁ vartataiti—tādarthyōpakāravyatikaradarśanādihālakṣitaṁ śēṣatvamityupēkṣyaitadudāharaṇamaikāntikapārārthyayuktamudāharatitadyathā garbhadāsaiti | sa hyutpattyaiva svāmyarthēna prasiddhaḥ | anaṅvāṁśca vahanārthatayā | na tu svāmī tādarthyēnāvagamyata iti vivēkaḥ | parastu tatrāpyupakārakatvādastyēva kaścittādarthyalēśa iti pratyavatiṣṭhatē—nanu garbhadāsasyāpīti | siddhāntavādī tvāhaātmana ēvāsau saṁvidadhānaiti | uddēśēna hi tādarthyaṁ vivicyatē | na ca svāminō garbhadāsādyuddēśēna tadupakārāya pravr̥ttiḥ | kiṁ tarhi, svārthasiddhiprayuktā, nāntarīyakatatsaṁvidhānādaśēṣatvam |yaistu dravyaṁ cikīrṣyata iti—punaruktaśaṅkayōpanyāsaḥ | nanu ca tadadhyāyōktēnaiva lakṣaṇēna gatārthatvānnātra vaktavyamata āha—tatrāpūrvārthatā vyāvartitēti | tatra kēcidēvaṁ vyācakṣatē | tatra dr̥ṣṭārthānāmavahantyādīnāṁ śēṣatvamuktam | iha tu sarvēṣāmēva dr̥ṣṭārthānāmadr̥ṣṭārthānāṁ ca dravyaviṣayāṇāṁ karmaviṣayāṇāṁ ca śēṣāṇāṁ lakṣaṇamucyata iti | ēvaṁ tu sati ētasyāpunaruktatā syāt | tatpunarētēna gatārthamityapahr̥tamēva | tasmādēvaṁ varṇayitavyam—atha tatra kiṁ vr̥ttaṁ yaistu dravyaṁ cikīrṣyata iti | tadabhidhīyatē |


[p. 660]
hantyādāvapi śēṣatvamētasmādēva lakṣaṇāt |
dr̥ṣṭārthatvādapūrvaṁ tu tatō nēti purōditam ||

sarvaviṣayavyāpi śēṣatvamihalabhyamēva tatra nītamapūrvabhēdanirākaraṇārtham | athavā pūrvōktaṁ guṇapradhānabhāvalakṣaṇamanamēkṣyāpūrvavatsaṁprati kāraṇāntaranirāsēna parārthatvalakṣaṇē śēṣatvē ’bhihitē ‘yaistu dravyaṁ cikirṣyatē’ ityanēnōpakāralakṣaṇābhyupagamādvirōdhamāśaṅkya pariharati | tatrāpūrvabhēdakalpanānivr̥ttyarthamupakāradarśanamuktaṁ na śēṣalakṣaṇatvēna | atra punaḥ sarvaśēṣāṇāṁ pāramārthikaṁ lakṣaṇamēvōcyata iti bhinnaviṣayatvādavirōdha iti || 2 ||


iti śēṣatvanirvacanādhikaraṇam || 2 ||
idānīṁ śēṣatvasya viṣayaṁ kathayati | tatra bādarimatēna tāvattraya ēva śēṣāḥ | dravyaṁ hi‘dravyāṇāṁ karmasaṁyōgē guṇatvēnābhisaṁbandhaḥ’ iti svabhāvata ēva śēṣabhūtaṁ niyamānniṣprayōjanatvēna kēvalaṁ vyāvartyatē | guṇō ’pyaruṇādiḥ kriyāyāḥ svasādhanabhūtadravyaparicchēdasāmarthyādutpattyaiva śēṣaḥ | tathā saṁskārō ’pyavahantyādiryāgasādhanapurōḍāśādinirvr̥ttayē cōditānāṁ vrīhyādīnāṁ svarūpēṇāyōgyatvādavahatānāṁ yōgyatvādavahatānāṁ yōgyatvamāpādannutpattyaivāṅgaṁ bhavatīti | na tu yāgādāvautpattikaṁ śēṣatvaṁ dr̥śyatē | na ca śabdēna cōdyatē | yāgastāvatsarvakārakairanuṣṭhīyatē | na cānyatra vyāpriyamāṇō dr̥śyatē | phala iti cēt |
[p. 661]
na | ciranirvr̥ttē yāgē phalōtpattipratītēḥ | nanu ca bhāvārthādhikaraṇē karaṇatvaṁ yāgasyōktam | satyamuktaṁ na tu sādhitam | svargakāmādhikaraṇādhīnasiddhinā tēnanāmapadakaraṇatvamātranirākaraṇāt | ata idānīmasiddhāvasthēnaiva karaṇatvēna vyavaharati | phalamapi yāgaṁ prati sādhyamānatvātpradhānaṁ, puruṣaṁ prati tvasya śēṣabhāvō naivōpāttaḥ | kāmyamānatvēna sutarāṁ pradhānatvāt | puruṣa ēva tu kāmaṁ dravyatvādyāgē guṇatvēna syāt | tasmāddravyaguṇasaṁskārēṣvēva śēṣabhāva iti || 3 ||

gatārthamētat || 4 ||


[p. 662]
kāmapadōpādānādēva phalasya puruṣārthatvaṁ gamyatē | na hi kaścidbuddhipūrvakāryēvaṁ kāmayatē svarga ātmānaṁ labhatāmiti | kiṁ tarhi, mamōpabhōgyaḥ syāditi | punaścātmanēpadanirdēśātkarturēvōpabhōgyō nānyasyēti gamyatē | tēnōpabhōktāraṁ prati phalamapi śēṣabhūtam || 5 ||

puruṣō ’pi yajētētyākhyātēna guṇabhūta ākṣiptaḥ | audumbarīsaṁmānādau vihita iti śēṣaḥ | ēvaṁ catuḥsūtrēṇādhikaraṇēna samastaḥ śēṣatvaviṣayaḥ pratipāditaḥ | atra cōdyatē | yattāvad ‘dravyaguṇasaṁskārēṣu’ ityatra na tu yāgaphalapuruṣēṣu śēṣatvamityabhidhāyāntēpuru ṣasya śēṣitvanirākaraṇaṁ tadasaṁbaddham | yattu ‘pratyakṣaścāsya dravyatvātkarma prati guṇabhāvaḥ, iti | tadapi vyāhataṁ punaruktaṁ ca | pūrvamēvābhihitatvāt | na ca yāgaphalābhyāṁ śēṣatvanirākaraṇavadbhyāṁ sahāsyātulyapravr̥ttitvāduccāraṇaṁ yuktam | tasmādasadētat | yadapya dhikaraṇasamāptāvuktam—athēdānīmatra bhagavānvr̥ttikāraḥ pariniścikāyēti |tadapi prathamamēva dravyaguṇasaṁskārāṇāṁ nirapēkṣaśēṣatvābhidhānātkarmaphalapuruṣāṇāṁ ca dravyādīni prati prādhānyē ’vasthitē sūtrairēva parasparāpēkṣaśēṣatvapratipādanāduktārthamiti mandaphalaṁ dr̥śyatē | tēnaivaṁ parihartavyam | asyādhikaraṇasya vyākhyānadvayaṁ kr̥tam | tatra prathamaṁ tāvatsvamatēna ‘śēṣaḥ parārthatvāt’ ityabhihitē bādarimatamupakāralakṣaṇaśēṣatvābhiprāyēṇa dravyaguṇasaṁskārēṣvēva śēṣatvamityēvaṁ pūrvapakṣīkr̥tya jaiminimatamēva siddhāntatvēna varṇitam | tathā ca pūrvatra dr̥ṣṭōpakārānukramaṇamēva bhāṣyē dr̥śyatē | tatra ca puruṣasya dravya
[p. 663]
tvātpratyakṣamēva kriyānirvr̥ttihētutvādiṣṭamēva śēṣatvam | yāgaphalayōstu na kiṁcitprati pratyakṣaṁ sādhanatvamupalabhyata ityaśēṣatvam | yattu na yāgaphalapuruṣēṣviti trayāṇāmapi bhāṣyē saṁkīrtanaṁ na tatprakr̥taśēṣapadānuṣaṅgādēvaṁ kalpayitavyaṁ tēṣāṁ śēṣatvamiti | kiṁ tarhi, yatsiddhāntavādisaṁmataṁ tanna bhavatītyēvaṁ saṁbandhaḥ | sarvatra hi pūrvapakṣavādinā siddhāntavādimataṁ pratiṣēddhavyaṁ na yatkiṁcit | śēṣatvamēva hi asau tadabhiprētamēvēti pratiṣēdhati na svarūpamātrēṇa | siddhāntavādinaścaitanmataṁ yaduta yāgaphalapuruṣāṇāṁ dvyākāratvaṁ kiṁcidapēkṣya śēṣatvaṁ kiṁcidapēkṣya śēṣitvamiti tadbādarimatānusārī bhāṣyakāraḥ pratiṣēdhati | na tuyāgaphalapuruṣēṣu siddhāntavādisaṁmataṁ dvyākāratvam | yāgaphalayōrēkāntēnaiva śēṣitvātpuruṣasya cātyantaśēṣatvāt | sarvathā ya ēvaika ākāraḥ pratiṣiddhastēnēvai tadvyākāratvanirākaraṇaṁ śakyamiti trayāṇāmapyētāvatā tulyadharmatvātsaha nirdēśaḥ | ‘karmāṇyapi jaiminiḥ, ityādibhirantarṇītadvyākāramēva śēṣatvaṁ pratipāditam | pārārthyalakṣaṇaśēṣatvāṅgīkaraṇāt | nanvēvaṁ sati puruṣasya dravyatvātpūrvapakṣavādinaivābhyupagamya śēṣatvaṁ, śēṣitvē nirākr̥tē siddhāntavādinā tadēva pratipādanīyamiti na vaktavyaṁ ‘puruṣaśca karmārthatvāt’ iti | naiṣa dōṣaḥ | tēna hi yāgaphalayōraśēṣatvāttasya śēṣitvaṁ nirākr̥tam | tataśca yāvadēva sūtradvayēna yāgaphalayō śēṣatvaṁ pratipāditaṁ tāvadēva yāgōpasarjanaṁ phalaṁ prati pradhānatvādumau prati kēvalaṁ śēṣitvamēva prasaktamiti pralīnē dvyākārētva punaḥ śēṣatvapratiprasavārthamucyatē ‘puruṣaśca karmārthatvāt’ iti | athavā parēṇōpakāradvārēṇa śēṣatvamabhyupagataṁ tadayuktaṁ manyamānaḥ phalayāgayōrivāsyāpi pārārthyakr̥tamēvēti pratipādayiṣyannāha—‘puruṣaśca karmārthatvāt’ na tadupakaritvāditi | vr̥ttikāramatēna sūtracatuṣṭayamanyathā vyākhyāsyannāha—‘athātra bhagavān’ iti | naivēdānīṁ bādarimataṁ pūrvapakṣaḥ | kiṁ tarhi, ‘śēṣaḥ parārthatvāt’ iti sāmānyēna lakṣaṇamuktvā tasyaiva viṣayapradarśanadvārēṇōttaraḥ prapañcaḥ kriyatē | tatra pūrvavyākhyāyāṁ dravyaguṇasaṁskāraṣvēva śēṣatvābhityēvamavadhāraṇaṁ pūrvapakṣē kr̥tam | idānīṁ tu siddhāntarūpēṇaiva bādarimatamapratiṣēdhēnānumataṁ kr̥tvā lakṣaṇaprapañcābhyāṁ śēṣatvaṁ varṇayiṣyatē | dravyaguṇasaṁskārēṣu śēṣatvamēvētyavadhārayati | ataśca dravyaguṇasaṁskārāḥ śēṣatvēna niyatāḥ śēṣitvaṁ na pratipadyantē śēṣatvaṁ punaraniyatatvādyāgaphalapuruṣēṣvapyastvēvēti tatpratipādanārthānyuttarasūtrāṇyavaka
[p. 664]
lpantē | tasmādāpēkṣikaśēṣaśēṣitvamātramēvaibhiḥ sūtraiḥ pratipādyatē | tathā ca bhāṣyē darśitam | tataśca dviprakāra ēṣa śēṣaviṣayō naiyamika āpēkṣikaścētyuktaṁ bhavati | nanu ca dravyaguṇasaṁskārāṇāmapi svāṅgāni prati pradhānatvādyāgaṁ ca prati guṇabhāvādāpēkṣikamēva śēṣaśēṣitvam | tathā hi |

vrīhyādīnāṁ pradhānatvamavaghātādiṣu sthitam |
musalādīnyapēkṣyaivamavaghātapradhānatā ||

vrīhyādayō hyavaghātādīnprati pradhānabhūtāḥ purōḍāśanirvr̥ttiṁ prati guṇabhūtāḥ | tathā guṇaḥ saṁkhyādiḥ saṁkhyēyaṁ prati paricchēdācchēṣaḥ | yēṣāṁ tu guṇānāṁ niṣpādyā sa tānprati śēṣiṇī | tathā saṁskāraḥ saṁmārgāvaghātādiragnivrīhyādēḥ śēṣaḥ svasādhanānāmidhmasaṁnahanōlūkhalamusalādīnāṁ śēṣī | tasmānnāvadhāraṇaṁ sidhyatīti | taducyatē—

dravyādēryatra śēṣatvaṁ tatra naivāsti śōṣitā |
phalayāganarāṇāṁ tu dvyākāratvaṁ parasparam ||

dravyaguṇasaṁskārā hi phalavantaṁ yāgaṁ prati niyōgataḥ śēṣabhūtāḥ | satyapi svāṅgāni prati śēṣitvē taṁ prati nāstītyabhidhīyatē | ata ēva bhāṣyakārō ’pi ‘niyōgatō yajiṁ prati śēṣabhāvaḥ’ ityāha | na bravīti niyataḥ śēṣabhāva iti | ‘āpēkṣika itarēṣām’ ityatrāpi yajiṁ pratītyanuvartatē | tathā hyēkaikasya dvau dvau prati guṇatvaṁ prādhānyaṁ ca dr̥śyatē | yāgasya tāvaddravyātmakaṁ nirvartakaṁ puruṣaṁ prati prādhānyaṁ phalaṁ prati guṇatā | yaśca phalaṁ prati guṇaḥ sa śakyatē phalasya svāminaṁ puruṣamapi prati sutarāṁ guṇa iti vaktum | tathā yasya puruṣaṁ prati prādhānyaṁ tasya tadupasarjanaṁ phalaṁ prati sutarāṁ tadityapi śakyanirūpaṇam | ēvaṁ phalasya yāgaṁ prati prādhānyāttatsādhanaṁ puruṣamapi prati prādhānyaṁ, puruṣaṁ prati guṇatvāttadanuṣṭhēyē yāgē ’pi guṇatvam | tathā puruṣasya phalaṁ prati prādhānyāttatsādhanaṁ yāgamapi prati pradhānatvam | yāgaṁ ca prati guṇabhāvāttatsādhyē phalē ’pi guṇatvam | natvēvaṁ dravyaguṇasaṁskārēṣviti viśēṣaḥ | yattvidaṁ pāramparyēṇāpi śēṣatvaṁ prādhānyaṁ cōktam, idamarthalakṣaṇaṁ vastumātrarūpēṇētyavagantavyam | na vyavahārārtham | mā bhūdaṅgatvāṁśēna vikr̥tau phalapuruṣayōrapi atidēśātsiddhāntavirōdhaḥ | tasmādētāvatprakāra ēva vakṣyamāṇaprapañcaśēṣatvaviṣayasaṁkṣēpa iti siddham || 6 ||


iti śēṣatvasya lakṣyanirdēśādhikaraṇam || 3 ||

[p. 665]
uktaḥ sahētuḥ saviṣayaśca śēṣaḥ | idānīṁ ‘kathaṁ ca viniyujyantē’ ityayamaṁśō vicāryatē | tatra triṣvadhikaraṇēṣu kramēṇa saṁskāradravyaguṇānāṁ viniyōgaḥ kathyatē | tatrāpi kila prathamē liṅgēna dvitīyē vākyēna tr̥tīyē śrutyā viniyōga iti kēcit | tattvācāryā nēcchanti | yadyapyatra vicitrapramāṇavyāpāraparāmarśastathāpi śrutiviniyōga ēvātra pādē, liṅgādiviniyōgastu dvitīyapādātprabhr̥ti bhaviṣyatītyuktam |auṣadha dharmāityādyapyētadadhikaraṇasādhyamapi siddhāntābhiprāyēṇōktam |nanu saṁyuktā ēvaitaiti siddhāntavādī śrutibalēna saṁśayamākṣipati | paraḥ punaḥ padāntarasaṁbandhakr̥taṁ vrīhyādisaṁbandhaṁ śuddhāvaghātavidhinā bādhyamānaṁ manyamāna āha—avaghātādayastu padārthā vidhīyantē śrutyēti | taccaitadayuktamiva | kutaḥ |

prayujyatē padaṁ kiṁcidvinā na hi padāntarāt |
vākyōdhikaraṇē cōktā śrutibādhapratikriyā ||

na hi vrīhyādibhiḥ saṁbadhyamānā avaghātādayō nāvaghātādayō bhavanti | yadi hyēvaṁ bhavēyustataḥ śrutiviruddhatvādvākyaṁ bādhyēta | atra punaḥ kēvalānāmēvāvaghātādīnāmanuṣṭhātumaśakyatvādavaśyamēva saṁbandhyantarē kāryāḥ | na hi bhavatpakṣē ’pi avaghātādayaḥ kēvalāḥ kriyantē | tatra prakaraṇalabhyadravyamātrasaṁbandhaḥ klēśāntarēṇa kalpyēta | athāpi kiṁcidadhyāhr̥tya saṁbandhaḥ kriyatē tathāpi klēśaḥ | athārādupakārakatvēna pradhānasaṁbandha iṣyatē tatrāpi viprakarṣaḥ | atha tu naiva kēnacitsaṁbadhyatē | tatō vidhyānarthakyaprasaṅgaḥ | tasmādasadētat | tēnaivaṁ vyākhyēyam |


[p. 666]
vākyabhēdatadēkatvasaṁdēhānnātra saṁśayaḥ |
paramāvāntarāpūrvaprayuktatvakr̥tō hyasau ||

naivātrāyaṁ pūrvapakṣahēturavaghātādayaḥ padārthāḥ svatantrāḥ śrutyā vidhīyantē, vākyēna vrīhyādibhiḥ saṁbadhyantē | tacca śrutyā bādhyatē | tasmātkēvalavidhānātkiṁ sarvārthāḥ kiṁ vā dr̥ṣṭōpakārasāmarthyēna yathāsaṁyōgamēva mavantīti | kiṁ tarhi—

vidhīyatē ’vaghātādiḥ śrutyā vrīhyādisaṁgataḥ |
vrīhitvādyarthatā cāsya niṣphalatvēna nēṣyatē ||

yadi hyēṣāṁ yathāśrutavrīhyādyarthatvamadhyavasīyatē | tataḥ saṁyuktātvātsarvē sarvatra na prāpnuyuḥ | ētē punarnavamādyādhikaraṇanyāyēna śrautaṁ vrīhitvamullaṅghyāpūrvasādhanatvēna saṁbadhyantē | tacca prakaraṇāpēkṣāpūrvasādhanāṁśalakṣaṇāgamyatvādvākyagamyamiti manyamāna āha—vākyēnaiṣāṁ vrīhyādisaṁbandhō na śrutyā | yacca tadapūrvasādhanāṁśalakṣaṇātmakaṁ vākyaṁ tatprakaraṇāviśēṣādyathauṣadhē tathājyasāṁnāyyayōrapyaviśiṣṭam | ēvamutpavanavilāpanaśākhāharaṇādīnāṁ lakṣaṇayaivāśrutahavirantarasaṁbandhō darśayitavyaḥ | tatra kimēkaṁ darśapūrṇamāsāpūrvaṁ dharmāṇāṁ prayōjakamutānēkam | yadā ’pyanēkaṁ tadā ’pi kimapūrvamātramuta kiṁcidēvēti | yadyēkamapūrvaṁ sarvāṇi vā sarvēṣāṁ prayōjakāni tataḥ saṁkarō dharmāṇām | atha tvanēkamapūrvaṁ kiṁcidēva prayōjakaṁ tataḥ pratyēkaṁ vyavasthēti | tatra siddhāntēnaiva tāvadupakramatē ‘tēṣāmarthēna saṁbandhaḥ’ | yadyapi tāvatkēvalapadavācyāḥ śrūyēraṁstathāpi kva kriyērannityapēkṣitē yatra kriyamāṇāḥ prayōjanavantō bhavanti tatra kartavyāḥ | na caitē saṁkīryamāṇāḥ sarvatra prayōjanavantō dr̥śyantē | satyapi cāpūrvaprayuktatvē dr̥ṣṭaprayōjanadvāra ēva saṁbandhō ’vakalpatē | athavā śāstrēṇaiva yatra kriyamāṇāḥ prayōjanavantō vijñāyantē yadapūrvasādhanaṁ vrīhyādi
[p. 667]
śabdaiḥ svābhidhēyajātyēkārthasamavāyi lakṣitaṁ tadarthatvēnāvaghātādayō vijñāyamānāḥ saṁbandhābhāvādapūrvāntarasādhanē ’lakṣitē na bhaviṣyanti |nanu śrūyantē sarvē sarvatrēti— apūrvaikatvādbhēdē cāsati lakṣaṇāniyamāparijñānātprayōjanasya ca vidhyuttarakālalabhyatvānna taddarśanadvārēṇa vyavasthēti matvā paricōdanā |ētadēva na jānīma iti | nāvaśyamēkamēvāpūrvaṁ prayōjakamapūrvamātraṁ vētyabhiprāyaḥ | satyapi hyaviśēṣaśravaṇē ‘arthādvākalpanaikadēśatvāt’ ityaviruddhaiva vyavasthā | athavaikāpūrvāpūrvamātraprayuktatvapakṣayōḥ saṁkarō nānapūrvaprayuktavrīhyādijātilakṣitasādhanasaṁbandhē tu vyavasthā | na caitayōranyatarasyāvadhāraṇam | atō na jānīmaḥ sarvē sarvatra śrūyantē nēti || 7 ||

paraḥ svābhiprāyaṁ vivr̥ṇōti | phalasya hi sūkṣmasāmarthyarūpāvasthā ’ṅkurasthānīyā pūrvānutpannōtpētarapūrvamityuktaṁ prāk | tacca phalaikatvādēkamēvādhyavasīyatē | tatsādhanatvaṁ cājyauṣadhasāṁnāyyānāṁ sarvēṣāmaviśiṣṭam | atastaduddēśēna vihitānāṁ sarvadharmatvaṁ vijñāyatē | yadyapi cāgnēyādīnāmavāntarāpūrvāṇi prātyātmikāni bhavēyuḥ | tathāpi tēṣāṁ niṣphalatvādyāgādisvarūpavadēva prayōjakaśaktirnāstīti paramāpūrvamēva prayōjakamava dhāryatē | bhinnāpūrvaprayuktatvē ’pi prakaraṇagatāpūrvasādhanamātrōddēśēna vidhīyamānānāṁ śēṣāṇāṁ viśēṣēṇānupādānādupādānē ca vākyabhēdaprasaṅgātsārvatrikavidhānamastīti sarvadharmatvē hētuḥ | tatsiddhyarthaṁ ca ‘saṁyōgatō ’viśēṣātprakaraṇāviśēṣācca’ ityuktam | yadēkasyāpūrvasādhanatvaṁ dharmasaṁbandhakāraṇaṁ taditaratrāpyaviśiṣṭam | yattu viśiṣṭaṁ vrīhitvādi tallakṣaṇā
[p. 668]
mātraupayikatvādaniyāmakam | yadapi kārakatvaṁ lakṣyatē tadapi sarvēṣāṁ pradēyatvāda viśiṣṭam | tasmādapūrvāsaṁbaddhamapradēyamaprakr̥tāpūrvasādhanaṁ ca varjayitvā sarvē sarvatra kartavyāḥ | yō hyarthātprāpnōtīti—acōditaḥ sansāmarthyēna laukiprayōjanēna vā yaḥ prāpnōti sa tadvaśēna vyavatiṣṭhatē | athavā yatra pūrvataraprāptaprayōjanadvārēṇa dharmāḥ prāpnuvanti na ca dharmēbhya ēva prayōjanakalpanā yathā vikr̥tiṣu, tatra yāvadarthatvaṁ bhavēt | atra punaḥ prakr̥tāvupadēśēna, prākprayōjanēbhyaḥ svarūpamātrēṇa kalpayiṣyamāṇaprayōjanāḥ santō vidhīyantē | tēna naiṣā vacanavyaktiḥ, yatra prayōjanaṁ tatraitē | kiṁ tarhi | yatraitē tatra dr̥ṣṭamadr̥ṣṭaṁ vā prayōjanamiti | tasmātsarvadharmāḥ || 8 ||

dr̥ṣṭārthalōpācchāstragamyārthalōpādvēti nigadavyākhyātaṁ bhāṣyam || 9 ||

yaduktamadr̥ṣṭakalpanānnaivētaratrāpyarthalōpa iti | tatrābhidhīyatē |

yadyāhatya vidhīyērannājyē ’pi prathanādayaḥ |
adr̥ṣṭārthā agatyā syurdr̥ṣṭaṁ vā na bhavēdyadi ||

āmnānānyathānupapattyā hyadr̥ṣṭaṁ kalpyatē | taccāmnānamanyathaiva dr̥ṣṭārthatayōpapannamityarthāpattērasaṁbhavaḥ | taddarśayati | avaghātādīnāmanuṣṭhānasahitaṁ phalaṁ vrīhiṣu dr̥śyatē | anyatra tu cēṣṭāmātram | na ca saphalacēṣṭānuṣṭhānasaṁbhavē viphalānuṣṭhānē vidhiḥ puruṣaṁ ni
[p. 669]
yōktuṁ śaknōti | na ca tēnāniyujyamānaḥ phalakalpanānimittaṁ labhatē | taditarētarāśrayaṁ bhavati || phalādvidhirvidhēśca phalamityabhyupagamāt |

na hyatraikamapi spaṣṭaṁ prasiddhaṁ vrīhiṣu dvayam |
anyōnyanirapēkṣaṁ ca pratyakṣamupalabhyatē ||

tathōtpavanādīnāmājyasāṁnāyyayōriti yōjanīyam | tathā hi |

yō ’rthaḥ pratyakṣadr̥ṣṭō ’pi kratunā puruṣēṇa vā |
nāpēkṣyētōpakārāya sō ’grāhyō na tvayaṁ tathā ||

avaghātādinirvartyō hi tuṣakaṇavipramōcanādirarthaḥ purōḍāśasiddhiṁ prati ṣaḍbhirapi vrīhipurōḍāśakratvapūrvādhvaryuyajamānairapēkṣitaḥ | na hi tasmādr̥tē vrīhibhiryaṣṭuṁ purōḍāśō vā nirvartayituṁ śakyētēti | taddarśayati—prayōjanaṁ ca tēnēti |

viprayōgē tu dr̥ṣṭasya phalasya tadabhāvajā |
tēṣāṁ śabdārthamātratvātsyādadr̥ṣṭārthakalpanā ||

tataścāvaghāta ājyasāṁnāyyayōrapi syāt | sati tu dr̥ṣṭē kālpanikāṁsabhavādyathārthamēva vyavasthāsiddhiḥ | tathā hi |

kvaciddr̥ṣṭanirākāṅkṣaḥ kṣīṇārthāpattiśaktikaḥ |
nādr̥ṣṭārthō ’pi sō ’nyatra śakyaḥ kalpayituṁ vidhiḥ ||

athavā tata ētē sarvatra vihitā bhavēyuḥ, yadi paramāpūrvaprayuktāḥ sarvāpūrvaprayuktā vā syuḥ | tadā caivaṁ tē bhavēyuḥ | yadi bhinnāni vrīhyādikarmāpūrvāṇi na syuḥ | yadi caiṣāṁprayōjakaśaktirna syāt | tāni tu prayōjakaśaktimanti pratikarma bhinnāni vidyantē | tatra bhēdastāvadapūrvādhikaraṇē sādhitaḥ | yadyapi caiṣāṁ sākṣādaphalatvaṁ tathāpi svarūpasiddhyanthathānupapattyaiva prayōjakatvaṁ bhaviṣyati | na ca niṣphalāni | tannāma niṣphalatvādaprayōjakaṁ bhavati yadatyantaniṣphalam | tannirapēkṣa vā dravyayāgādi svarūpavallabdhātmakam | āgnēyādyavāntarāpūrvāṇi tu paramāpūrvasiddhyaṅgatvātpāramparyēṇa phalavanti | na
[p. 670]
ca dharmēbhyaḥ prāk siddhāni nirjñātōpāyaparimāṇāni vā | tasmādātmalābhārthamēva prayujyēntē yacca yēṣu dharmēṣu vidhīyamānēṣvapūrvamupatiṣṭhatē tattēṣāṁ prayōjakaṁ bhavati na yāvatkiṁcit | vrīhyādiśadbaiśca svakarmasādhyamēva kēvalamapūrvamupasthāpyatē nānyat | asaṁbandhāt | tataścāvaghātādayastadēvaikamapūrvaṁ prāpyārthavantō jātā na paramāpūrvaṁ karmāntarāpūrvaṁ vā ’pēkṣantē | taddarśayati | yasmādavahananādi cēṣṭayā saha śrutēṣu vrīhyādiṣvēva svāpūrvasādhanadvārēṇa vidhēḥ phalaṁ dr̥śyatē tasmānnānyatra saṁkrāntiḥ | yadi tu tatrāpūrvaṁ na syāttatō ’rthādadr̥ṣṭaṁ kalpyēta | vrīhyādiśadbairanupasthāpitō ’pyupakāraḥ prayōjakaḥ kalpyēta | asti tu tat | sūtramapyēvam | viprayōgē—taṇḍulādiniṣpādyasyāpūrvasya | prayōjanābhāvātsāṁnāyyādisaṁbandhō ’pi vyavahitaparamāpūrvadvārēṇa karmāntarāpūrvadvārēṇa vā śabdārthaḥ syāt | pratyāsannāpūrvasadbhāvē tu na śabdastāvantaṁ khēdaṁ sahatē | tasmādapramāṇakaḥ sāṁnāyyādisaṁbandhaḥ | ēvaṁ tarhyāgnēyādyapūrvasaṁbandhāviśēṣātsrugādīnāmavaghātādayaḥ prāpnuvanti | naiṣa dōṣaḥ | kārakāntaratvēna tēṣāmalakṣitatvāt | yathaiva hi pradēyatvāviśēṣē ’pi sāṁnāyyādērapūrvāntarasādhanatvādapratītirēvamēkāpūrvasaṁbandhē ’pi vrīhitvaikārthasamavētapradēyarūpakārakatvābhāvātsrugādīnāmagrahaṇam | yattu tasminnēvāpūrvē samānakārakatvēnōpakariṣyati tasya bhaviṣyantyēva dharmāḥ | yathā yavānām | sarvaṁ caitannavamē vistarēṇa vakṣyāmaḥ || 10 ||


iti tēṣāmarthādhikaraṇam || 4 ||

[p. 671]
avaghātādivadēva dravyāṇāmapi yathāsaṁyōgaṁ viniyōgē siddhē kimarthaḥ punarārambhaḥ | ucyatē | ēvaṁ tāvattatra dr̥ṣṭaprayōjanavaśēna yathāsaṁyōgaṁ viniyōgaṁ pūrvapakṣavādī manyatē | sa cātrāpi vinā dr̥ṣṭēna prayōjanēna naivāśrayitavyaḥ | sati hi dr̥ṣṭārthatvēnānyatrāprasaṅgē na kaścidapi yathāsaṁyōgaṁ vyavasthāhēturasti | yathā ca tasya vrīhyādisaṁbandhādbhinnāpūrvaprayuktatvaṁ naivaṁ vēdyuddhananādiṣvēkaṁ kiṁcidapūrvaṁ prayōjakam | ēka ēva ca tatra saṁyōgaḥ | iha tu dvau saṁyōgau ‘ētāni vai daśa yajñāyudhāni’ ityēkaḥ ‘sphyēnōddhanti’ ityēvamādiraparaḥ | tayōścaikō vidhiraparō ’nuvādaḥ | tadyadi pūrvō vidhistataḥ sākṣādyāgasaṁbandhē caturthādhikaraṇēna vyāvartitē saptadaśāratnitvavadānarthakyāttadaṅgēṣvēvāvatarantyaṅgatvāviśēṣādyathāsāmarthyaṁ sarvārthānīti vijñāyantē | tataścōddhananādisaṁyōgānāmavayutyānuvādatvam | atha punaruddhananādisaṁyuktā ēva vidhaya itarō ’nuvādastataḥ pūrvādhikaraṇanyāyēnaiva yathāsaṁyōgaṁ vyavasthēti | kiṁ prāptam | apūrvabhēdasaṁbandhābhāvāddr̥ṣṭārthatvāviśēṣācca yathāsāmarthyaṁ viniyōgaḥ | ēvaṁ yajñāyudhasaṁyuktā vidhayō bhūtvā ’rthavantō bhaviṣyanti | bahuvacanaṁ ca vidhēyārthaśabdabahutvābhiprāyam | itarathā tvēkavākyatvādēka ēva vidhiḥ | tasmādyathāsāmarthyaṁ viniyōga iti prāptē ’bhidhīyatē |

sphyādērutpattisaṁbandhaḥ kāryairuddhananādibhiḥ |


[p. 672]
tatra yajñāyudhānīti prāptamēvānukīrtyatē ||

‘ētāni vai daśa yajñāyudhāni’ iti vaiśabdasaṁyōgādasyānuvādasārūpyam | na cātra bhāvanāvacanō vidhāyakō ’sti yō viniyuñjīta vidadhyādvēti | bahutarāṇi ca vākyāni tvatpakṣē ’narthakāni bhavēyuḥ | na hyēṣāmanuvādatvē kiṁcitprayōjanamasti | sākṣāccaitāni svābhidhānairuddhananādiṣvēva viniyujyantē | parōkṣavr̥ttyā yajñāyudhavākyē | yajñaśabdasyāṅgalakṣaṇārthatvādāyudhaśabdasya ca yuddhasādhanavacanasya kriyāntarasādhanēṣvaupacārikatvāt | na cātra saptadaśāratninyāyō ’vakalpatē | na hyatra vājapēyasyētivatsaṁbandhamātrābhidhāyinī yajñaśabdātparā ṣaṣṭhī dr̥śyatē | satyapi cānarthakyāttadaṅgāvataraṇē sāmānyaśāstrāṇi viśēṣaśāstrairuddhananādisaṁyuktairupasaṁhriyamāṇāni na karmāntaraiḥ saṁbadhyēran | tasmāduddhananādivākyaprāpitānāṁ satāṁ yādr̥śaṁ vayaṁ yajñāyudhatvaṁ paśyāmastādr̥śam ‘ētāni vai daśa’ ityanēnānūdyatē | yattvapūrvabhēdaḥ prayōjakō nāstīti | tatra brūmaḥ | kapālādīnāṁ tāvadastyēva purōḍāśādyapūrvabhēdaḥ | itarēṣāmapyuddhananādidvāratvādanyatra tatkr̥tōpakārābhāvādasaṁkaraḥ | tadyathā ’vaghātādayaḥ samānāpūrvanibandhanēṣvapi srugādiṣu kārakāntaratvānna kriyantē | tasmādētēṣāmapi yathāsaṁyōgamēva viniyōga iti siddham || 11 ||


iti dravyaviṣaya uddēśyatāvacchēdakanirūpaṇādhikaraṇam || 5 ||

[p. 673]
aruṇāśabdō guṇavacanaḥ, piṅgākṣyēkahāyanīśabdau dvāvapi sāmānādhikaraṇyādēkadravyavacanau | tatra guṇē saṁdēhaḥ | kimēkavākyagatēnaiva dravyēṇa saha saṁbadhyata uta prakr̥tēna dravyamātrēṇēti | nanu ca piṅgākṣyēkahāyanīśabdayōrapi guṇavacanatvānnaivātra vākyē dravyamasti | kathaṁ guṇavacanatvamiti cēt | ucyatē |

bahuvrīhisamāsō ’yaṁ matubarthē vidhīyatē |
sō ’syāstīti ca saṁbandhē matvarthīyaḥ pravartatē ||

gōmānityēvamādiṣu hi gōṣu prātipadiṁkēnāmihitāsu tadvatyarthē matupā ’bhidhātavyē ’vaśyaṁ tāvatsaṁbandhaḥ pūrvataramabhidhātavyaḥ | kutaḥ |

na hi gōbhirasaṁbaddhō gōmānityabhidhīyatē |
tasmādviśēṣaṇaṁ tatra saṁbandhaḥ pūrvamiṣyatē ||

viśēṣaṇaṁ tāvatsarvatra pūrvataramabhidhīyata iti sthitam | iha ca saṁbandhō viśēṣaṇamiṣyatē na gōmātram | asaṁbaddhēṣu pratyayānutpādāt | yadi gōmātraṁ viśēṣaṇaṁ bhavēttatastāsu prātipadikēnābhihitāsu viśēṣyaṁ pratyayō ’bhidadhyāt | saṁbandhē punarviśēṣaṇē niyōgataḥ sō ’bhidhātavyaḥ kēnacit | na cāsya prātipadikamabhidhāyakam | ākr̥timātrābhidhāyitvāt | na ca prātipadikārthō gamakaḥ | vinā ’pi saṁbandhēnōpapadyamānatvāt | kēvalagōśabdōccāraṇē ’pi cāpratītēḥ | gōmatpadōccāraṇē ’pi pratyayavēlāyāmēva saṁbandhabuddhiḥ | ataśca ‘tadāgamē hi taddr̥śyatē’ ityapi pratyayārthatvam | yacca viśēṣyē vartatē tēna tatpratyāsannaṁ viśēṣaṇamupādātavyam | na ca prātipadikaṁ viśēṣyē vartatē tatastadviśēṣaṇabhūtaṁ saṁbandhamupādadīta | pratyayastu tatra vartata ityupādattē | sa cēdupāttastēnaiva saṁbandhipratyayasiddhērabhidhānaśaktipratibandhādviśēṣyānabhidhānam | na ca viśēṣyapratyayātsaṁbandhapratyayō bhavati | prāksaṁbandhādviśēṣyatvābhāvātsiddhē ca viśēṣyatvēna saṁbandhē na paścātkiṁcitprayōjanamastītyapratītirēvāsya prāpnōti | tasmātprathamatarapratyāyyatvātpratyayārthaḥ saṁbandhaḥ | itaśca pratyayārthaḥ saṁbandhaḥ |

śabdavr̥ttinimittē hi bhāvapratyaya iṣyatē |
dēvadattasya gōmattvaṁ saṁbandhaśca pratīyatē ||


[p. 674]
yathaiva śābalēyasya gōtvaṁ viśēṣaṇaṁ yathā ca viśēṣaṇabhūtā jātirbhākpratyayēna niṣkr̥ṣṭā ’bhidhīyata iti gōpadasya saiva vācyatvēnēṣṭā | tathā dēvadattasya gōmattvamityuktē gavi pratipattyabhāvātsaṁbandhaniṣkarṣapratītēśca sa ēva bhāvapratyayārthō ’dhyavasīyatē | yaśca bhāvapratyayārthaḥ sa prātipadikasya viśēṣyē vartamānasya nimittam | yacca nimittaṁ tadviśēṣaṇatvānmukhyamabhidhēyaṁ, lākṣaṇikaṁ viśēṣyam | yadi ca matupā saṁbandhō ’bhihitastataḥ prakr̥tipratyayau pratyayārthaṁ sahabrūta iti gōmatprātipadikādutpannō bhāvapratyayaḥ saṁbandhamabhidhātumarhati nānyathā | tasmādapi saṁbandhō ’rthaḥ | ētēna sarvē yaugikāḥ kr̥ttaddhitasamāsēṣu vyākhyātāḥ | sarvatra hi bhāvapratyayaḥ saṁbandhamabhidhattē | rājapuruṣatvamaupagavatvaṁ pācakatvamiti | ata ēvaitē yaugikāḥ, yatastēna nimittēna vartantē |tasmānmatvarthaviṣayatvādbahuvrīhērēkahāyanyādiśabdaiḥ saṁbandhō ’bhidhīyatē | kiṁ ca |

yasminnanyapadārthē ca bahuvrīhirvidhīyatē |
tatrāpi pratyayārthatvātsaṁbandhasya pradhānatā ||

ēkaṁ hāyanamasyā iti ṣaṣṭhyantēnānyapadārthaḥ pradarśyatē | ṣaṣṭhyarthasya ca pratyayārthatvādiha prādhānyam | tadrūpadarśanārthamēva sarvanāmaprayōgaḥ | kēvalāyā vibhaktēraprayōgātsarvanāmārthapratītyabhāvācca | ṣaṣṭhyāśca svasvāmisaṁbandhavikārāvayavādisaṁbandhō vācya ityētatprasiddham | atō ’pi saṁbandhābhidhānaṁ bahuvrīhiṇā |

na cāpyanyapadārthatvaṁ jātēradhyavasīyatē |
na hi piṅgākṣisaṁbandhastasyā nāpyēkavarṣatā ||

vyaktidharmā hyētē, piṅgē akṣiṇī asyāḥ, ēkaṁ hāyanamasyāḥ, citrā gāvō ’syētyēvamādayaḥ | tāsāṁ ca vyaktīnāmanantatvēna saṁbandhānupalabdhērvyabhicārāccāvācakaḥ śabda ityuktam | na hyadya jātāyāṁ piṅgākṣyāṁ prathamaḥ prayōgō bhavēt | atō ’vaśyaṁ sāmānyaṁ kiṁcidvācyamāśrayitavyam | na ca tadiha saṁbandhādanyadupapadyatē | kiṁ ca |

vayōvasthā ’bhidhīyēta yadyapi tvēkahāyinī |
tathāpi guṇa ēvāsau na dravyamiti gamyatē ||

tasmānna dravyaśabdaḥ kaścidatra vidyata ityanudāharaṇatvam | na cānyadudāharaṇaṁ saṁbhavati | sākṣāddravyavacanaśabdābhāvāt | sarvatra hi rūḍhiśabdānāṁ jātivacanatvaṁ yaugikānāṁ ca saṁbandhābhidhāyitvam | yastvēkāntēna dvavyavacanaḥ syāḍḍitthaḍavitthādiśabdaḥ sa naiva
[p. 675]
vēdē prayujyatē | tasmājjātiguṇayōrguṇayōrēva bā niyamaḥ syāditi siddhāntōktāvapi yōjayitavyam | athavā ’dhikaraṇamēva nirviṣayatvānnārabdhavyamiti | ucyatē |

sarvatra yaugikaiḥ śabdairdravyamēvābhidhīyatē |
na hi saṁbandhavācyatvaṁ saṁbhavatyatigauravāt ||

yadyēkahāyanyādibhiḥ śabdaiḥ saṁbandhō ’bhidhīyēta tatō nōdāhiyēran | na tvētaiḥ saṁbandhō ’ bhidhīyatē | katham | atigauravāt | iha hi saṁbandhamātraṁ vā ’bhidhēyaṁ kalpyēta tadviśēṣō vā | yadi tāvatsaṁbandhamātraṁ tataḥ sarvayaugikānāmēkaviṣayōpanipātātparyāyatvaprasaṅgaḥ | atha saṁbandhaviśēṣastatastasya svatō viśēṣābhāvādavaśyaṁ saṁbandhikr̥ta ēva bhēdō ’bhyupagantavyaḥ | saṁbandhyapi cānabhidhīyamānō na śaknōtyabhidhīyamānaṁ saṁbandhaṁ vyavacchēttumityavaśyaṁ sō ’pyabhidhātavyaḥ | na caikasminsaṁbandhini saṁbandhō ’vasthitaḥ | na ca tanmātrēṇānyasmādvyavacchinnaḥ pratīyata ityubhāvapyabhidhātavyau | tatra gōmānityēkaḥ saṁbandhī gōśabdēnābhidhīyatē | dvitīyasya na kaścidabhidhātā dr̥śyatē | tēna matupā viśiṣṭaṁ saṁbandhamabhidadhatā tadvantaṁ santaṁ saṁbandhinamēkamanuktvā ’bhidhātumaśaknuvatā niyōgataḥ sō ’pyabhidhātavyaḥ | tataśca tamabhidhāya saṁbandhābhidhāyāmatigauravaṁ syāt | api ca |

saṁbandhinaiva saṁbandhaḥ pratyētuṁ yadi śakyatē |
punastasyābhidhāśaktiṁ kaḥ śrutēḥ parikalpayēt ||

yadā ca pūrvatarābhihitasaṁbandhipratītyaiva saṁbandhō ’pyākṣiptastadā naiva pratyayēnāpi sō ’bhidhīyata iti śakyaṁ vaktum | tasmādarthākṣiptēnaiva saṁbandhēna bhavitavyam | yattvapratītē saṁbandhē viśēṣyaṁ na pratīyata iti | tatra brūmaḥ |

viśēṣaṇādvinā nēṣṭō viśēṣyapratyayōdbhavaḥ |
viśēṣaṇaṁ ca gāvō ’tra na saṁbandhaḥ kathaṁcana ||

dēvadattō hi gōbhiravacchinnō vivakṣitaḥ | tāśca prātipadikēnōpāttāḥ santyēva | yattu nāsaṁbaddhābhiravacchidyata iti | satyaṁ nāvacchidyatē | tēnaiva tābhiḥ saṁbandhākṣēpō ’rthā
[p. 676]
llabhyatē sarvathā tāvadgōmacchabdēna gōviśiṣṭō ’yamityētadabhihitē kathamanavasthitāstā gāvastaṁ viśiṁṣantīti tāsāmēvaiṣa vyāpārō na śabdasya | tathā hi |

na viśiṁṣanti gāvō ’rthaṁ pr̥thivyāmanavasthitāḥ |
tatra kiṁ śakyatē vaktuṁ pr̥thivyapyabhidhīyatē ||

na hi yēna vinā ’rthātmalābhō nāsti tattadabhidhātavyam | kiṁ tarhi | yāvatā vinā viśiṣṭabuddhirnōtpadyatē—gōbhiścāpratītābhistadvati buddhirnōtpadyatē na saṁbandhēnāpi | kiṁ ca |

vaktr̥vyāpāramātraṁ ca saṁbandhapratyavēkṣaṇam |
sa hi gōbhirasaṁbaddhaṁ na gōmantaṁ vivakṣati ||

sarvatra hi vaktr̥kramaviparyayēṇa śrōtuḥ kramō bhavati | sa hi prathamaṁ tāvatkiṁcidviśēṣyaṁ vivakṣati tatastasya kēnacidviśēṣaṇēna vinā ’bhidhātumaśaktērviśēṣaṇavivakṣāṁ karōti tataḥ śabdōccāraṇam | śrōtā punaḥ prathamaṁ tāvacchadbaṁ śr̥ṇōti tatō viśēṣaṇaṁ tatō viśēṣyaṁ tatastadupapattyarthāni vastvantarāṇi prapadyatē | tēna yadyapi vaktrā pūrvaṁ saṁbandha ālōcitastathāpi śrōtā paścādēvainaṁ grahīṣyati | na tvatra vaktrā ’pyasau pūrvaṁtaramavadhāriṁtaḥ | saṁbandhinōragr̥hītayōrgrahītumaśakyatvādatastadīyēnāpi kramēṇōttarakālamēva pratīyamānaḥ saṁbandhō nārthākṣiptatvaṁ parityajati | vastudharmaścaiṣa yadasaṁbaddhā gāvō na viśiṁṣanti sa tāsāṁ vyāpārō na śabdasya | tēna yaṁ yathāvasthitaṁ śaknuvanti viśēṣṭuṁ sa tathā ’vasthāsyatē | saṁbandhaścāsau viśēṣyatvaṁ pratipadyata ityarthātsaṁbadhyatē |

viśēṣyatvēna saṁpannaṁ tadviśēṣaṇasaṁgatam |
gōviśiṣṭō ’yamityēvaṁ gōmacchabdō ’bhidhāsyati ||

tasmādapyanabhidhēyaḥ saṁbandhaḥ | kiṁ ca |

vibhaktivācyarūpēṇa saṁbandhō nāvagamyatē |
rūpāntarēṇa vaktavya iti nāsti ca lakṣaṇam ||

ṣaṣṭhīsaptamībhyāṁ hi yādr̥k saṁbandhaḥ svapradhānō ’sattvabhūtaśca pratyāyyatē na tādr̥k matvarthīyēna | na ca kr̥dabhihitō bhāvō dravyavadbhavatītyēvamiva rūpāntarōpādānaṁ kēcidamidadhati | tatra kimasattvabhūtasaṁbandhābhidhānamāśrīyatāmuta saṁbandhyēvārthalabhyatadviśiṣṭō ’bhidhīyatāmiti | taducyatē |

prākpratītaikasaṁbandhiviśiṣṭē ’bhihitē parē |
saṁbandhinyēva saṁbandhaḥ pratīta iti nōcyatē ||


[p. 677]
yattu siddhē viśēṣyē na paścātsaṁbandhapratyayēna kāryamiti | satyaṁ nāsti | vinā ’pi tu tēna nāntarīyakatvātpratīyata iti kiṁ kriyatām | yacca bhāvapratyayēnābhidhānādasya matvarthatvamiti | atrāpi brūmaḥ |

yadā svasamavētō ’tra vācyō nāsti guṇō ’paraḥ |
tadā gatyantarābhāvātsaṁbandhō vācya āśritaḥ ||

gōmatō bhāvō gōmattvamiti hi—

yannimittamapēkṣyāyaṁ gōmacchabdaḥ pravartatē |
sa ēva gōmatō bhāva ucyatē tvatalādibhiḥ ||

tatra yāstāvatprātipadikārthē viśēṣaṇaṁ gāvastāsāṁ tadvataḥ puruṣādatyantabhēdādbhāvapratyayēnāgrahaṇam | samavētaguṇagrāhī hi bhāvapratyayaḥ | na cā ’nyō ’bhidhīyamānastatra guṇaḥ saṁbhavati, yō nimittabhāvādbhāva ityucyēta | na ca puruṣa ēva tasya bhāva ityēvaṁ vyapadēśabhēdaṁ labhatē | tēna bhāvapratyayaḥ‘ānarthakyāttadaṅgēṣu’ ityarthaprāptaṁ saṁbandhamavalambatē | nimittatvamapi ca tasya vastulakṣaṇamastītyabhidhēyanimittāsaṁbhavē tadapi tāvadgr̥hyatāmityēvamāśrīyatē | tasmādakāraṇamētadyaugikānāṁ saṁbandhābhidhānaśaktikalpanāyām |

ataśca daṇḍiśabdēna saṁbandhyēvōcyatē yathā |

tathaiva yōgikaiḥ śabdaiḥ piṅgākṣyādipadairapi |

saṁbandhasya ca bhāvatvaṁ vyākhyēyaṁ tēṣu pūrvavat |
bahuvrīhēratō dravyamabhidhēyaṁ na tadguṇaḥ ||

yadapyēkaṁ hāyanamasya ityanyapadārthē ṣaṣṭhyarthaprādhānyātsaṁbandhē bahuvrīhiriti | tatrābhidhīyatē ||

abhidhēyō bahuvrīhēryadyapyasyēti kathyatē |
tathāpi prathamāntēna tulyō ’sau saṁpratīyatē ||

yadi tvanyapadārthaḥ ṣaṭhyanta ēva saṁbandhī syāttatō yathaiva rājñaḥ puruṣa ityatra ṣaṣṭhyantatvādrājā puruṣaviśēṣaṇaṁ bhavati, prathamāntatvācca puruṣaḥ pradhānarūpēṇa samāsārthō bhavati | ēvamēva citragvādiśabdairdēvadattādiviśiṣṭā gāva ēva pratīyēran | na citragōviśiṣṭō dēvadattādiḥ | tasmāccitrāṇāṁ gavāmayamitīdr̥śē ’rthē bahuvrīhirvartatē | yadyapyanyathā vigrahastathā ’pyuttarakālamīdr̥garthadarśanādēvamēva vigrahō ’pi kartavyaḥ | tataśca saṁbandhaviśiṣṭābhirgōbhirdēvadattādirviśiṣṭa iti samāsārthō vijñāyatē | yathaiva ca rājñaḥ puruṣa ityatra paṣṭhyāṁ
[p. 678]
prayujyamānāyāṁ saṁbandhaḥ pradhānabhūtō ’bhidhīyatē, kr̥tē ca samāsē nivr̥ttāyāṁ vibhaktau pūrvōttarapadayōḥ pratyēkaprayōgadr̥ṣṭārthāparityāgātsaṁbandhādhikyasya ca sāmīpyāvagataviśiṣṭārthapratyayādēva siddhērna saṁbandhaparaḥ samāsō bhavati, ēvamēva ṣaṣṭhyaprayōgādēva bahuvrīhāvapi na saṁbandhaprādhānyam | taccana pūrvōttarapadārthayōrnāpyanyatarasyētyanyapadārthabhūtadravyaprādhānyādhyavasānam | sa cānyapadārthaḥ saṁbandhī yōgyatāvaśēna jātidravyaguṇakriyāṇāmanyatamaḥ parigr̥hyatē | tadyathā |

citravyaktiriyaṁ jātirdravyaṁ nānāguṇaṁ tvidam |
guṇō ’nēkāśrayaḥ kaścidiyaṁ tvēkāśrayā kriyā ||

sarvatra ca yōgyatvātsamānādhikaraṇapadāntarōpanītō ’nyapadārthaviśēṣō gamyatē | tadihaikaṁ hāyanamasyā iti jātēranāditvānna viśēṣaṇaṁ saṁbhavatīti vyaktirāśrīyatē | nanu vyaktīnāmānantyavyabhicārābhyāmanabhidhānamuktam | naiṣa dōṣaḥ ||

ānantyē ’pi hi bhāvānāmēkaṁ kr̥tvōpalakṣaṇam |
śabdaḥ sukarasaṁbandhō na ca vyabhicariṣyati ||

yatra tāvajjātyaivānyapadārtha upalakṣyatē tatra tayaivaikayā sakr̥dgr̥hītayōpalakṣitā vyaktayō dēśādibhinnā apyabhidhāsyanta iti sujñānaḥ saṁbandhaḥ | na ca tadupalakṣitābhyō ’nyatra prayōga ityavyabhicāraḥ | yatra tu vyaktibhirēva vyaktyantarāṇi viśēṣyantē tatrāpi mūlōpalakṣaṇaṁ jātirēvābhyupagamyatē | sarvathā dūramapi viśēṣaṇamālāyāmanuvartamānāyāṁ prathamōpalakṣaṇasyābhēdātsaṁbandhadarśanamupapatsyatē | sarvaprathamasarvāntyayōśca śabdārthatvam | āntarālikānāṁ tu lakṣaṇāsiddhajñānatvādanabhidhēyatvam | ataśca piṅgatvākṣitvābhyāṁ svavyaktayō guṇāvayavātmikā lakṣyantē | tābhiravayavi dravyamupalakṣyatē | tacca samāsārthō bhavati | sa punaḥ kimabhidhēyō lākṣaṇika iti | prādhānyēna pratītēḥ sāmānādhikaraṇyāt‘anēkamanyapadārtha’ iti ca smaraṇāddēvatātaddhitamatvarthīyādibhirivābhidhīyata iti kēcit | aparē tvāhuḥ | yuktaṁ dēvatātaddhitādāvananyaprayōjanatvācchabdādhikyāccānyapadārthābhidhānam | na ca tatra prātipadikārthēna sō ’rthaḥ śakyō lakṣayitum | vyabhicārāt | kēvalācca prātipadikādapratītēḥ | bahuvrīhau tu pūrvōttarayōḥ padayōrvidyamānasvārthatvādanyasya cābhyadhikasya śabdāvayavasyābhāvātpiṅgatvākṣitvābhyāmēva ca dravyapratyayasiddhērna śakyamabhidhēyatvaṁ kalpayitumiti | na tvētadvyāpitvēna śakyamāśrayitum | karmadhārayē hyētadvyāpitvēna syātsarvathā lakṣaṇānimittōpapattēḥ | iha tu citragurityēvamādiṣu citragōśabda
[p. 679]
yōratyantavyatiriktārthābhidhāyitvāddēvadattādiśabdaiśca na śrutyā lakṣaṇayā vā sāmānādhikaraṇyamavakalpatē | prāgapi ca dēvadattādiśabdādanyapadārthapratītērna vākyārthatvakalpanā | na ca kēvalaṁ samāsavēlāyāṁ yau padārthāvavadhāritau tau dēvatādyarthasaṁbandhinau, yatō vākyārthō dēvadattaḥ syāt | tasmādavaśyaṁ pratītēḥ smaraṇāccānyapadārthō ’sya vācya ityabhyupagantavyam | ēvaṁ ca prādhānyamaviruddhaṁ bhaviṣyati | ataścaivamādiṣu bahuvrīhēranyapadārthābhidhānaśaktirdr̥ṣṭēti yatrāpi kathaṁcillakṣaṇā saṁbhavati tatrāpi pūrvakḷptaśaktyanapāyādabhidhēyatvamēvādhyavasīyatē | tasmādupapannaṁ piṅgakṣyādīnāṁ dravyavacanatvam | yattvēkahāthanīti vayōvacana iti | tadanupapannam | vayasō lakṣaṇayā ’vagatēḥ | ukṣādiśabdānāṁ hi vayōvacanatvam | ēkahāyanyādiśabdāḥ punaḥ kālaviśēṣayuktadravyavacanāḥ santō vayō lakṣayantaḥ pravartantē | na hyēkaṁ hāyanamasyā ityēvaṁ vayō nirdiśyatē | kiṁ tarhi | dravyam | tasya hyēkaṁ hāyanaṁ jātasya na vayasaḥ | tasmādubhābhyāmapyētābhyāmātmaikadēśōpāttaguṇaviśiṣṭadravyapratyāyanādupapannō ’yaṁ saṁśayaḥ kimaruṇimā kr̥tsnaprakaraṇagatakrayāṅgadravyaśēṣatvēna niviśatē | athavā samānavākyasthākhyātapadapratyāyitakraya ēvaikahāyanyāmiti | atrāpyuddhananādivadākṣēpaḥ | saṁyuktaśravaṇādasārvatrikatvē prāptē taṁ pariharati | ēṣa guṇaḥ krayēṇaikahāyanyā vā samānavākyōpādānātsaṁbadhyēta | tatra tāvatkārakavibhaktinirdēśādanāśaṅkanīyatarē sati dravyasaṁbandhē, krayasaṁbandhaḥ śrutibalīyastvādbhavēt | na cāsāvamūrtatvānniṣkriyasya guṇasyōpapadyatē | yadi tvagatyā punardravyē saṁbandha āśrīyatē tatrāpyēkahāyanyām ‘ēēkaśabdyē parārthavat’ ityēvaṁ krayāruṇimānau prati vairūpyaṁ syāt | bhinnavibhaktyarthayōgaścāsannabhyupagantavyaḥ | kriyāsaṁbandhasya kārakavibhaktisādhyatvāt, guṇasaṁbadhasya ca ṣaṣṭhyadhīnatvāt | ataśca vākyagatēna saṁbandhinā yōgyatvābhāvādasaṁbadhyamānaḥ prakaraṇinā gr̥hītaḥ sarvārthaṁ syādityāśaṅkyatē | tēna tarhyayamēvārthō niścīyata iti krayasaṁbandhō nāśaṅikatavyastadarthamāha—na cāśakanīyamarthaṁ pramāṇabhūtaḥ śabdō ’bhidhāsyatīti | yadētatsamānavākyōpādānaṁ karaṇavibhaktinirdēśaścaitēnāpi krayaikahāyanīviśēṣaṇatva
[p. 680]
buddhirdr̥ḍhā jāyatē | tēna śabdaprāmāṇyādvastuvisaṁvādācca kiṁ samañjasaṁ kimasamañjasamiti jāyatē saṁdēhaḥ | tanna prāthamyācchabdānurōdhēna tāvatkriyāsaṁbandhamupanyasyati | vaidikaśabdasyātimārābhāvāt | tatra viniyōgabalēnāsya vastusāmarthyasadbhāvānvēṣaṇē yatiṣyāmahē | tadyadi kēnacitprakārēṇōpapatsyatē tataḥ kraya ēva nivēśamaṅgīkariṣyāmaḥ |atha tu na kathaṁcanōpapatsyatē tatō vākyabhēdamabhyupagamya prakaraṇadharmamēnamadhyavasyāmaḥ |na cātra vākyabhēdaḥ pratyayādyanyatamāvr̥ttilakṣaṇaḥ | kastarhi, vibhāgarūpaḥ | krayavākyasya bhēdaṁ vibhāgalakṣaṇamabhyupagamyētyarthaḥ |

yadvā bhidyata ityēvaṁ ghaññayaṁ karmakartari |
aruṇāśabda ēvaṁ ca bhēdō vākyasya gamyatē |

pr̥thakbhavadvākyaṁ bhēdayatīti vākyabhēdaḥ | tādr̥śaṁ cābhyupagamya prakaraṇadharmādhyavasānam | ētaduktaṁ bhavati yāvacchrutivākyē vyāpriyētē tāvatprakaraṇadharmatvaṁ nāsti | yadā tu vastuvisaṁvādādvihataśaktinī tē nirvyāpārē bhaviṣyatastadā prakaraṇaviniyōga iti | kiṁ tāvatprāptamataāha—

vihitastusarvadharmaḥ syātsaṁyōgatō ’viśēṣātprakaraṇāviśēṣāccēti |śrutivākyōśca tāvadasāmarthyēnaudāsīnyāt | kathaṁ punarguṇasyākriyātmakasya sataḥ prakaraṇēna grahaṇam | ucyatē naivātra prakaraṇaṁ grāhakatvēnēṣṭam | kathaṁ tarhi | aruṇayētyatra padē yā tr̥tīyā tayā karaṇāni prakaraṇalabhyajyōtiṣṭōmāpūrvasādhanāni sōmaprabhr̥tīnyanūdyāruṇaprātipadikārthō vidhīyatē |

ataśca padamēvaitadvākyēnaivaṁ vibhajyatē |
yā vyaktiḥ karaṇatvēna cōditāpūrvasādhanam ||


[p. 681]
tayā tatsādhayēnnityamaruṇatvaviśiṣṭayā |
ēvaṁ cēdaruṇaṁ kāryaṁ karaṇaṁ yadgrahādyapi ||

tasmātsarvakaraṇānyaruṇīkartavyāni |

yatpunaryajamānādi vihitaṁ kārakāntaram |
na tasyāyaṁ guṇaḥ śēṣaḥ sarvārthō ’pyavadhāritaḥ ||

yaducyatē guṇavacanatvādaruṇāśabdaḥ krīṇātinā na saṁbadhyata iti tadākṣipannāha—nanu naivāyaṁ guṇavacanaiti | rūparasādiśabdāḥ kēvalaguṇavacanāḥ | tathā hi | yadā tēṣāṁ dravyēṣu prayōgastadā na matvarthīyēna vinā pravartantē | yē punaḥ śuklāruṇādiśabdāstē kadācidēva ṣaṣṭhyantadravyapadasaṁnidhānādbhāvapratyayarahitā guṇēṣu vartantē | paṭasya śukla iti | nityaṁ guṇōpasarjanadravyavacanāḥ | tathā cāntarēṇāpi matvarthīyaṁ dravyasāmānādhikaraṇyaṁ pratipadyantē | yathā śuklaḥ paṭō ’ruṇō ghaṭa iti | nanu ca matublōpāmnānādēṣāmēvaṁ vr̥ttirbhaviṣyati | naitadēvam |

śabdānāṁ na hi lōpēna vācyō ’rthaḥ pratipādyatē |
tasmādubhayasāmarthyamēvaṁ tatrāvagamyatē ||

yathaiva kvibantādhunādiṣu prakr̥tipratyayayōḥ pratyēkamubhayārthābhidhānasāmarthyaṁ sadēva lōpadvārēṇānvākhyāyatē tathaivātra prātipadikamēva matvarthamapyupādātuṁ samarthamiti matublōpāmnānam | lakṣaṇayēti cēt | na | kvibantādivadēva mukhyarūpapratītēḥ | na ca lakṣaṇāsu śāsrēṇānvākhyānaṁ kriyatē | rūpādīnāmapi ca lakṣaṇōpapattērmatupā vinā vr̥ttiḥ syāt | candanasya gandha itivaccāntarēṇa bhāvapratyayaṁ gōraruṇa ityapi prayōgaḥ syāt | yathā ca gandhatvamityuktē candanādisaṁbandhamapāsya tadviśēṣāṇāṁ gandhatvasaṁbandhō bhavati | ēvamaruṇatvamityapi dravyasaṁbandhō na syāt | rūpādiśabdavadēva cāruṇādērapi dravyasāmānādhi
[p. 682]
karaṇyaṁ na syāt | yō hi manyatē lakṣaṇayā ’ruṇādiṣu sāmānādhikaraṇyamiti tasya rūpādiṣvapi tathaiva syādaruṇatvādiṣu vā | na hi tē kiṁcidapyadhikaṁ vadanti | ētēnāruṇatvādibhyō matublōpaprasaktirvyākhyātā | kiṁ ca |

liṅgasaṁkhyādisaṁbandhō guṇānāṁ na ca vidyatē |
tadyōgādapi śuklādērdravyavācitvamiṣyatē ||

nanu ‘guṇavacanānāmāśrayatō liṅgavacanāni bhavanti’ ityēvaṁ sētsyati | na | rūpādiśuklatvādiṣvapi prasaṅgāt | api ca | guṇavacana iti na guṇābhidhānamātrēṇōcyatē | kiṁ tarhi | guṇamuktvā yō dravyē vartatē | na hyanyathā vacanaśabdaḥ prayujyatē | vacanamēva svarūpaṁ śabdasyētyēvaṁ guṇaśabdēnaiva vyavahārasiddhēḥ | ata ēva rūpādīṁnāmagrahaṇam | ētēna matublōpavākyaṁ vyākhyātam | tasmāddravyavacanō ’ruṇāśabdaḥ, tasya ca kārakatvābhidhānōpapattērēkavākyatvasiddhiḥ | atō na sarvadharmatvamiti |tadētadapēśalamiti | ākr̥tyadhikaraṇōktanyāyavisaṁvādādaśōbhanamityabhiprāyam | tathā hi |

anvayavyatirēkābhyāṁ yaṁ kadācinna muñcati |
sa ēva tasya vācyō ’rthō guṇaṁ caiṣa na muñcati ||

ēkāntadravyasaṁbandhini tāvadguṇē viśēṣaṇatvātpūrvataramabhihitē tatsaṁbandhādēva pratīyamānasya dravyasya na śakyaṁ vācyatvaṁ kalpayitumityuktam |

vyabhicārācca na dravyasvarūpaṁ vācyamiṣyatē |
tadguṇē ’nyatra vr̥ttēśca nivr̥ttēścāguṇāttataḥ ||

nanu guṇāntarōtpattikālē ’nyadēva dravyamiti na vyabhicarēt |

na tāvadayamēkāntaḥ kāryadravyāntarōdbhavaḥ |
sthitē ’pi hi bhavatyēva dravyē kiṁcidguṇāntaram ||

yēṣāṁtāvatkāryadravyāṇyēva ghaṭādīni pacyantē yathā paiṭharāṇāṁ tanmatēnābhēda ēva |
[p. 683]
pailūkānāmapi tu paramāṇuṣu vyabhicāraḥ | yādr̥śaṁ tvasmābhirdravyamabhihitaṁ tādr̥śasya sarvatra guṇamātramēva bhidyatē na svarūpam | yāni ca ghaṭādīni dravyāntarēṇa gairikādinā raktāni saṁyuktasamavētaguṇadvārēṇāruṇādiśabdairabhidhīyantē, tatraikasyaiva dravyasyānēkanīlapītādiśabdaviṣayatvāpattēḥ spaṣṭaṁ vyabhicāritvam | ataścākr̥tivyavahārāddūrēṇa sthūlatarō ’yamityapēśalatā | matublōpaścātyantanirūḍhalakṣaṇāvaśādanvākhyāyatē | yattu mukhyapratyayānnaivamiti | tatrōcyatē |

gauṇatvaṁ yō vadēdatra sa ēvamanuyujyatē |
saṁnikr̥ṣṭābhidhēyārthalakṣaṇāyāṁ na duṣṭatā ||

agnirmāṇavaka ityatrāgnimāṇavakayōratyantabhēdātsādr̥śyēna śabdaḥ pravartamānaḥ pratyayavailakṣaṇyānnābhidhātēti sarvēṇa jñāyatē | yē tu jātiguṇavacanā bhūtvā dravyaṁ pratyāyayanti tēṣāmabhidhēyalakṣyamāṇavastunōrvivēkābhāvātpratītāvapyavivēkaḥ sthita ēva | sa kathaṁcidanvayavyatirēkābhyāṁ nipuṇaiḥ parīkṣakairapanīyata iti | lōkasya tu mukhyabuddhirēva | na ca parīkṣakāṇāmanabhidhēyatvaṁ vadatāṁ lōkavirōdhaḥ | pratītamātravyavahārī hi lōkō ’bhidhānalakṣaṇāvivēkamakurvannudāsīnāvasthaḥ sāmānyaviśēṣabādhādisiddhyarthaṁ parīkṣakairvivēkaṁ kriyamāṇaṁ na nānumanyatē | tasmādavirōdhaḥ | kathaṁ na rūpādiśabdēṣvapi tallakṣaṇayā matublōpaḥ kathaṁ vā lakṣaṇāvr̥ttiḥ śāstrēṇānvākhyāyata iti | atrābhidhīyatē |

nirūḍhā lakṣaṇāḥ kāścitsāmarthyādabhidhānavat |
kriyantē sāṁprataṁ kāścitkāścinnaiva tvaśaktitaḥ ||

iha kēṣucidarthēṣvabhidhānavadēva lakṣaṇāśaktirapyanādikālapravr̥ttatvēna nirūḍhāḥ, yathā śuklādiṣu | kēṣucittu kriyatē yathā rathāṅganāmā cakravāka iti | kēṣucitpunaḥ kartumapi na śakyatē, yathā śabdasparśarūparasagandhēṣu | kathaṁ punarihāviśiṣṭē saṁbandhē sati na lakṣaṇēti | tatrōttaramabhidhānavaditi | yathā bhavataḥ samānē guṇaśabdatvē śuklādīnāṁ guṇōpasarjanadravyavacanatvaṁ na rūpādīnāmēvaṁ mama lakṣaṇēti | tatraitatsyāt | abhidhānaśaktiḥ svābhāvikī | lakṣaṇā tu na saṁbandhādadhikaṁ nimittamapēkṣata iti | ucyatē | yadr̥cchāśabdatva ētadēvaṁ syāt | tava tu śuklādīnāṁ samavētaguṇadvārēṇa dravyē vr̥ttiḥ |
[p. 684]
tattvaviśiṣṭaṁ rūpādiṣvapīti dravyē vr̥ttiprasaṅga | tatrāvaśyaṁ guṇagataḥ kaścitsāmarthyabhēdō ’ṅgīkartavyaḥ | yēna tē śabdāḥ kēcidēva guṇiparā bhavanti, anyē guṇapradhānāḥ | ēvaṁ lakṣaṇāyāmapi bhaviṣyati ||

tasmādyathaiva śabdānāṁ śaktibhēdō ’bhidhāṁ prati |
pratyētavyastathā ’rthānāṁ lakṣyārthāntaragōcaraḥ ||

satyapi ca phalānumēyē dr̥śyamānārthapratyāyanasāmarthyē, satyapi cāsmākamapyadr̥ṣṭaśaktigauravatulyatvē, abhidhēyamātrapratyayēna nivr̥ttavyāpārē śabdē ’rthapratyayē cākr̥tārthē sati kalpyamānatvādarthaśaktiḥ pramāṇavatī na śabdaśaktiḥ | tēnādr̥ṣṭakalpanātulyatvēna pakṣayōstulyabalatvam | ataśca rūpādīnāṁ lakṣaṇāśaktyabhāvānmatupā vinā na dravyē vr̥ttiḥ | tathā ca ‘rasādibhyaśca’ iti pratyayāntaranivr̥tyarthaṁ matumniyamapunaḥ śrutiramumēvārthaṁ dyōtayati | na ca rūpādipratyayēna na dravyaṁ pratyāyyatē gamyatē hi dhūmādinēvāgniravinābhāvāddravyam | śabdasya tvatatparatvāllakṣaṇānadhyavasānam | pradhānatvāpradhānatvapratītistu dravyaguṇayōḥ svābhāvikī | nityaṁ hi rūpādiṣu svaprādhānyēnābhidhīyamānēṣu dravyaṁ viśēṇatvēnōcyatē śuklādiṣu viśēṣyatvēna | ata ēva cānādikālaprasiddhārthatvādasyā lakṣaṇāyā matublōpāmnānēnānugamaḥ | yā tvādimatī nātyantaprasiddhā nāṁsau śāstrēṇānugamyatē | vinā ’pi cānugamātsaṁbandhyantaravaśēna sā kadācidupalabhyatē | tadyathā madhurō rasaḥ snigdhaḥ śītō gururiti snigdhaśītatvādīnāṁ guṇāntaraviśēṣatvānna rasēna saṁbandhō ’stīti rasalakṣitēna dravyēṇa saṁbadhyatē | tasmācchaktiparyanuyōgābhāvānmatublōpabhāvābhāvau | ētēna bhāvapratyayasadasadbhāvasāmānādhikaraṇyavaiyadhikaraṇyavyavasthā vyākhyātā | śuklatvādiśabdāśca bhāvapratyayaniṣkr̥ṣṭaviśēṣyabhūtaguṇavacanatvādgandhavadēva nityaṁ vaiyadhikaraṇyēna saṁbadhyantē |

ētāvāṁstu viśēṣō ’tra yadatrāpi viśēṣaṇam |
viśēṣya ēva śuklatvē śuklō dravyaviśēṣaṇam ||

dravyōpasarjanībhūtaḥ svaprātipadikē sthitaḥ |
tādr̥gniṣkr̥ṣyatē dravyātpaścāttu tvatalādibhiḥ ||

tēnaitasya dvirūpatvaṁ gandhādērēkarūpatā |
tathā ca śukla ityasya punaranyā dvirūpatā ||

kadācidguṇamēvāha guṇinaṁ lakṣayētkavacit |
ṣaṣṭhyantatadvibhaktyantavācyadravyōpasarjanaḥ ||


[p. 685]
paṭasya śukla ityatra niṣkr̥ṣṭō guṇa āśritaḥ |
paṭaḥ śukla iti tvatra dravyalīnō ’bhidhīyatē ||

liṅgasaṁkhyādisaṁbandhaḥ svāśrayadvārēṇa pūrvavadēvōpapatsyatē | tathā guṇavacanaśabdaśca dravyaprādhānyē vartatē vaiyākaraṇānāṁ guṇamuktvā guṇini vartamānatvāt | na hi vaiyākaraṇānāṁ vaiśēṣikavadguṇāḥ parisaṁkhyāyantē | kiṁ tarhi, aṅgāṅgibhāvāpēkṣayā guṇaguṇivyavahāraḥ | śuklādiśabdāścōpasarjanībhūtamarthaṁ vadanti na rūpādiśabdā iti liṅgasaṁkhyāsaṁbandhāsaṁkaraḥ | bhāṣyakārēṇa tvētamēva parihāraṁ manasi kr̥tvōktaṁ,bhavati hi guṇavacanasyāpi strīliṅgatā yathākarūṇābuddhiśabdayōḥ | gandhādiśabdatulyāvapi caitau pradarśanamātraviśēṣādudāhr̥tau | ētaduktaṁ bhavati | yē ’pi tāvatsvapradhānaguṇavacanāstē ’pi kathaṁcilliṅgasaṁkhyābhyāṁ yujyantē kiṁ punaryēṣu dravyaprādhānyam | ēvamanayā yuktyā ’ruṇēti guṇavacanaḥ |guṇavacanaścētkrīṇātinā na saṁbadhyataityupasaṁhr̥tē paraḥ punarāha—atha yadi krīṇātinā na saṁbadhyatētata ēkahāyanyā saṁbadhyatāmiti | śakyatē hi guṇavacanasya dravyasaṁbandhaḥ kartum | siddhāntavādī tu śrutyā kriyāsaṁbandhāvagamāddravyasaṁbandhō vākyalakṣaṇō durbalatvādbādhyata ityētatpratipādayitumāha—tanna | kēvalaṁ hi guṇamiti | dviprakārō hi nāmaśabdānāṁ saṁbandhaḥ sāmānādhikaraṇyēna vaiyadhikaraṇyēna vā | tatra yadōbhābhyāmubhayārthōpādānaṁ tadā sāmānādhikaraṇyaṁ bhavati | ṣaṣṭhyantadravyapadōccāraṇē tu vaiyadhikaraṇyēna saṁbandhaḥ | tadiha kēvalaguṇaguṇivacanatvādaruṇaikahāyānīśabdayōḥ śrutisāmānādhikaraṇyaṁ tāvanna vidyatē | nāpi ṣaṣṭhīśrutirasti | tasmāttr̥tīyāśrutibalīyastvānna dravyaguṇayōḥ saṁbandha iti | balābalakr̥taṁ saṁbandhanirākaraṇamavagamyāpramāṇakr̥tatvābhiprāyēṇāyaṁ bravītīti matvaikavibhaktiyōgādityāha |tadanupapannamiti-balābalapradarśanam |
[p. 686]
prathamaṁ tāvatsvasāmarthyēnāruṇaprātipadikasya guṇavacanatvaṁ gamyatē | padāntarasaṁnidhānācca sāmānādhikaraṇyamiti balābalam | tatrāha |

kēvalāruṇavācitvaṁ liṅgadyadyapi gamyatē |
tathā ’pyagatitō vākyāllakṣaṇāvr̥ttirāśritā ||

idānīṁ tr̥tīyāśrutibalīyastvātkriyāsaṁbandhāvabōdhāddravyasaṁbandhabādhaṁ darśayati | tatrāpyagatyaiva pratyavasthānam |nanu guṇasya kriyāsaṁbandhābhāvāditi | tasyōttaraṁ tr̥tīyā
[p. 687]
narthakyaprasaṅgāditi | na hyagatyā ’nabhidhēyō ’rthaḥ śakyaḥ pratyētum | na cātra lakṣaṇayā ’pi saktuṁdvitīyāvattr̥tīyā ’rthavatī | kārakasāmānyasyāpyaniṣṭatvāt | parastvāha—liṅgasaṁkhyāvadāśrayadvāraprāptaṁ kārakamanūdya prātipadikārthō vidhāsyata iti | asti hyētadapi darśanaṁ yadguṇaśabdēbhyō vinā ’pi kārakatvēna kārakaviśēṣaṇatvāddvitīyādayō bhavantīti |naitatsāramiti | yadyapi kathaṁcidaruṇayētyasyaikahāyanīsaṁbandhayōgyatvaṁ tathāpi kriyākṣiptāyāmēkahāyanyām ‘aikaśabdyē parārthavat’ ityēvamubhayasaṁbandhābhāvē balīyasā krayasaṁbandhēna guṇasaṁbandhanirākaraṇam | nahyatra kriyāsaṁbandhavibhaktivadguṇasaṁbandhavibhaktiḥ ṣaṣṭhī
[p. 688]
dr̥śyatē | nīlōtpalē tu śrutivirōdhābhāvādvākyalakṣaṇō ’pi saṁbandhō ’vagamyata iti vaiṣamyam | yē tu sāmānādhikaraṇyavikalpāstān‘niyamō vaikārthyē hi’ ityatra ṣaṣṭhāntyādhikaraṇasūtrē sarvānēva vakṣyāmaḥ | sarvathā lākṣaṇikaṁ sāmānādhikaraṇyamiti durbalam | na ca kārakaviśēṣaṇatvādguṇānāṁ kārakavibhaktiḥ | kiṁ tarhi, kārakatvādēvēti | ētadapi paśvēkatvavivakṣādhikaraṇēvakṣyatē |āha | satyamēvamētaditi | punarapi śrutivirōdhaparihārārthamēva yatatē | katham |

tantrēṇōbhayasaṁbandhē virōdhitvaṁ prasajyatē |
prāsaṅgikē tvihaikasminnavirōdhō bhaviṣyati ||


[p. 689]
sarvatra tu bōdhitē padārthaiti kō ’yamupanyāsaḥ | ucyatē |

sarvathā bādhitā tāvatpadārthānāṁ svatantratā |
tēnānēkō ’pi saṁbandhaḥ kalpyamānō na duṣyati ||

aruṇāśabdastāvadavaśyamēva kēnacidguṇinā saṁbandhanīyaḥ | ēkahāyanīśabdasyāpi kriyāsaṁbandhātsvātantryamapanītam | tatra padāntarasaṁbandhē ’pi sakr̥tpravr̥ttāyāḥ kimavaguṇṭhanēnētivattasya tāvatyēva śrutipīḍēti | atō guṇapadēnāpi saṁbadhyatāmiti |naitadastīti— abhyupētya dravyaguṇasaṁbandham | yāgagatadravyasaṁbandhanirākaraṇātkrīṇātērvidhyanuvādayaugapadyāśrayaṇavirōdhaḥ | yatra tu kriyāviśēṣaṇāni sarvāṇi bhavanti tatra viśiṣṭavidhānādaklēśō bhavati | yatra tu kriyā vidhīyatē dravyasya ca kiṁcittatra pratyayāvr̥ttilakṣaṇaṁ vākyabhēdamabhyupētya niyamābhāvō bhavatītyucyatē | viśēṣaṇaṁ hi prasiddhaṁ bhavati | na ca vidhīyamānāvasthaḥ krayaḥ prasiddha iti prakaraṇagataikahāyanīmātrasaṁbandhaprasaṅgaḥ | katamā punaranyā
[p. 690]
jyōtiṣṭōmaprakaraṇa ēkahāyanī | sarvathā tāvadvākyēna tasyāmapi guṇaḥ prāpyatē | yadi tu sā na vidyatē kiṁ kriyatāṁ dakṣiṇā tu vā kācidbhaviṣyati | anūbandhyāyāṁ vā | athavēddiśyamānatvādavivakṣitaliṅgasaṁkhyaikahāyanamātragrahaṇātsavanīyāgnīṣōmīyayōrapyēkahāyanayōrgrahaṇādaniyamaḥ | sadr̥śanyāyēṣu vōdāharaṇāntarēṣvēva tadbhaviṣyati | tadyathā ‘daśamuṣṭīrmimītē’ ityatra sōmamānādanyēṣāmapyaṅgēṣṭinirvāpamuṣṭīnāṁ daśasaṁkhyatvaprasaṅgaḥ | paraḥ punarēkahāyanīvairūpyābhyupagamavādalabdhaprasaraḥ śaṅkatē—nanvapūrvō ’pi vidhīyamānōmanasi viparivartamānaḥ prasaṅgādēva viśēṣyata iti |naitadēvamityuttaram | yāvadyāvaddhi padārthō viśēṣyatē tāvattāvacchrutēḥ svarasabhaṅgaḥ | tēna sakr̥tpravr̥ttāyāḥ kimavaguṇṭhanēnētyēvamēkēna kēnacidviśēṣitaḥ parēṇāpi viśēṣyatāmityabhyupagantavyam | na cānarthakyam | prakaraṇē ’rthavattvāt | tatrāpyēvamēva saṁbandha iti cēt | na | vākyāntaraprāptadravyānuvādēna guṇāvidhau vairūpyaprasaṅgābhāvāt | bhavatpakṣē ’pi svarūpataḥ sōmaṁ ca prati krayē vidhīyamānē dravyaṁ ca prati viśēṣaṇatvēnānūdyamānē vairūpyaṁ bhavati | ēvamēkahāyanyapi krayaṁ guṇaṁ ca prati vairūpyānnaiva saṁbadhyatē | pūrvaṁ tvabhyupētyavādamātrēṇāṅgīkr̥tam |
[p. 691]
tadidānīṁ tatraiva parasya duṣṭāśā mā bhūditi nirākriyatē | tēnāyamēva paramārthaḥ | kārakaṁ vibhaktyā ’nūdya prātipadikārthō vidhīyata iti | parē tvavivakṣitakārakaṁ guṇamātraṁ prakaraṇayuktaṁ prayōgavacanēnāgr̥hītam‘ānarthakyāttadaṅgēṣu’ ityēvaṁ dravyēṣvavatīrṇaṁ sarvārthaṁ manyantē | tattu prakaraṇēnānitikartavyatātmakaguṇagrahaṇābhāvādānarthakyatadaṅganyāyasya ca krayāṅgaikahāyanyāmupapannataratvēna pūrvapakṣamūlābhāvaprasaṅgādupēkṣaṇīyam | tasmātpūrvēṇaiva nyāyēna kr̥tsnē prakaraṇē nivēśa iti | ēvaṁ prāptē ’bhidhīyatē |

yatra dravyaguṇaikārthyaṁ śravaṇādēva gamyatē |
anyōnyaniyamastatra tayōḥ sthālyādivadbhavēt ||

arthaikatvēti—vākyaviśēṣōpalakṣaṇam |aikakarmyāditi—punastadēva hētutvēnōpadiṣṭam | athavā vākyārthaikatvē yatraikavākyatā saṁbhavatītyarthaḥ | tatra sarvaviśēṣaṇaviśiṣṭaikabhāvanāvidhiḥ | tādr̥śīṁ kr̥tvā kr̥tārthō bhavatīti parigrahātsarvaniyamō bhavati | yathā dēvadattaḥ kāṣṭhaiḥ sthālyāmōdanaṁ pacatītyuktē sarvēṣāmēkapākaviṣayatvam | ēvamihāpi kēvalayōstāvaddravyaguṇayōranuṣṭhānamēva nāstīti na vidhīyatē | kriyāntarasaṁbandhamapi krīṇātēḥ paraḥ pratyayō na śaknōti kartum | dravyasaṁbandhē tu sarvatra vidhīnāmēva śaktyabhāvaḥ | sarvatra hi bhāvanātadviśēṣaṇārthātiriktē ’rthē vidhivyāpārō nāstītyuttarādhikaraṇē vakṣyāmaḥ | tr̥tīyānirdēśācca dvayōrapyaruṇaikahāyanyōḥ parasparamanapēkṣya svasādhyakriyāmātrāpēkṣiṇōrvākyēna tadviśēṣakrayasaṁbandhō vijñāyatē | kutaḥ |


[p. 692]
kārakaṁ hyucyatē kurvannākriyāṁ tatkarōti ca |
tasmānna dravyasaṁbandhaḥ kārakasyāsti kasyacit ||

niṣpannatvāviśēṣācca nāpēkṣaiṣāṁ parasparam |
guṇānāṁ ca parārthatvādasaṁbandhaḥ samatvataḥ ||

na़ cāpyanyōnyasaṁbandhē vidhirēṣāṁ pravartatē |
tadadhīnā vayaṁ cēti kriyāsaṁbandhakalpanā ||

kriyā ’pi na vinā kaiścitsādhyatē kārakaiḥ kvacit |
bhūtabhavyavaśatvēna kriyākārakasaṁgatiḥ ||

yathā ca dravyamicchanti sādhakatvēna karmaṇām |
tathā guṇamapītyēvaṁ nāruṇyasyānyasaṁgatiḥ ||

yathaiva dravyēṇa vinā kriyānupapattērēkahāyanīṁ krayō gr̥hṇāti—

tathā guṇaviśēṣēṇa dravyaṁ yāvadalakṣitam |
tāvattēna kriyāsiddhirnāstyatō ’pēkṣyatē guṇaḥ ||

tasmātsō ’pi kriyāṅgamiti | tathā ca ‘dravyaguṇasaṁskārēṣu’ iti guṇagrahaṇaṁ kr̥tam | nanu nāntarīyakatvāddravyagrahaṇē guṇānuṣṭhānātpr̥thakprayatnābhāvānna dravyavadguṇāpēkṣā yuktā | tathā hi |

na dravyamanupādāya pravr̥ttiḥ karmaṇīṣyatē |
pūrvaṁ dravyē gr̥hītē tu tadguṇō ’pyanuvartatē ||

ucyatē |

karmaṇyapi kr̥tē pūrvaṁ na dravyēṇa prayōjanam |
dravyākāṅkṣā ’tha pūrvaṁ syātsā guṇē ’pi pratīyatām ||

yathaiva hi tvayōktaṁ dravyagrahaṇēnaiva guṇō ’pi kaścidgr̥hīta ēvēti na pr̥thagupādānaṁ prayōjayati tathā kriyōpādānē ’pi yatkiṁciddravyamupāttamiti nāpēkṣitavyam | atha tu prāgupādānāddravyaviśēṣāpēkṣā bhavati taditaratrāpi prāgdravyōpādānādbhavatyēvāpēkṣā kiṁguṇakaṁ dravyaṁ gr̥hṇāmīti | sarvathā tvētāvānatra viśēṣaḥ | prajñānōttarakālamapi kriyāyāṁ dravyaṁ vyāpāryatē | guṇastu prajñānānna pr̥thag dravyavyatirēkēṇa vyāpriyatē | tāvataiva caritārthatvāt | na ca tathā vyāpr̥tasyāvyāpr̥tatvam | anēkaprakāratvādvyāpārāṇām | paricchēdakālē tvasyādhikavyāpāratvaṁ vivicyatē | tathā hi |


[p. 693]
dravyēṇa sādhanīyēyamiti jñātā yadā kriyā |
kīdr̥śēnētyapēkṣā ’syā guṇē ’pyutpadyatē tadā ||

tēnātra yadi tāvadvēda ēva kaṁcidviśēṣaṁ dāsyati tatastēnētyavadhārayiṣyatē | yadi tu na dāsyati tatō ’rthākṣipta ēva yaḥ kaścitpramāṇavānbhaviṣyatītyavagamē sati vidhīyamānasyāruṇādēraṅgatvaṁ bhavati | sarvatra ca śabdādacōditē ’rthē'arthādvākalpanaikadēśatvāt’ ityēvamajñānasaṁśayavyudāsa iṣṭaḥ | tadihāruṇatvēna kriyāṁ sādhayēditi vispaṣṭē cōditē śabdāntarāṇāmadhyāhārādīnāmabhāvādyathā śaknuyādityupabandhē sati tatsādhanabhūtaṁ dravyaṁ paricchi ndatētyētāvadavadhāryatē | kutaḥ |

guṇānāmēvamātmatvaṁ sarvatra hyavadhāritam |
nānyathā niṣkriyatvācca vidhēścaivamanugrahāt ||

krayagatastāvadvidhistr̥tīyōpanītaṁ kathaṁcidaruṇimānaṁ na muñcati | sa ca nānyēna prakārēṇa tadaṅgatāṁ bhajatē | na caikasvarūpaiva sarvēṣāṁ sādhanatā | na ca svasamavāyinyēva kēvalā calanātmikā vā kriyā sarvatrēṣyatē | na ca pradhānākriyāyāḥ sarvāṇyēva sākṣātsādhanāni bhavanti | avāntaravyāpārādhīnatvātsaṁbandhasya | aruṇādīnāṁ ca yōgyatvāddravyaparicchēda ēva svavyāpārō vijñāyatē | tatraiṣāṁ kartr̥tvāditaratra karaṇatvaṁ bhaviṣyati | tēnāruṇapadādētāvadavagataṁ kiṁciddravyaṁ paricchindatā ’ruṇaguṇēna krayaḥ sādhayitavya iti | tathaikahāyanyā ’pyanyathā sādhanatvāsaṁbhavātkēnacidguṇēna mē paricchēdaḥ kartavya ityētāvadapēkṣyatē | tatra guṇō yatkiṁciddravyaparicchēdyamāśrayatvēnāpēkṣitumārabhatē | dravyamapi yaṁ kaṁcidguṇam | ubhayāpēkṣālakṣaṇaśca saṁbandhaḥ śīghraṁ nirvartyatē | na ca dravyāntaraguṇāntarāṇāmatra vākyē sāpēkṣatvaṁ pratīyatē | tēna naṣṭāśvadagdharathavadvinā ’pi ṣaṣṭhyā ’nayōrēva saṁbandhaḥ | saṁnihitātikramakāraṇābhāvādapyēvamēva vijñāyatē | kiṁ ca |

krayaścāvagatadravyaguṇaḥ prādhānyasaṁmataḥ |
anicchannaśrutaṁ kaṁcid guṇaṁ dravyē niyacchati ||

yannāma guṇō ’nyathānupapattēraśrutaṁ dravyamānayati tatkrayaḥ śrutaikahāyanīdravyakatvānna pratīcchati | tathaikahāyanī yaṁ guṇamaśrutamānayati tamapi kraya ēva śrutāruṇimaguṇatvānnēcchati | yadi hyasāvaniyatadravyaguṇaḥ syāttatō yatkiṁcidapyānīyamānaṁ sahēta | nirapēkṣadravyaguṇaviśēṣasaṁbandhē naiva yathācōditaḥ kraya ubhayaviśiṣṭaḥ kriyatē |
[p. 694]
aśrutā ca pradhānasya sata āvr̥ttirāpadyēta | vikalpē vā punarviśiṣṭavidhirbādhyēta | pradhānatvādēva ca guṇadravyābhyāṁ dravyāntaraguṇāntarākṣēpaṁ krayaṇaṁ niruṇaddhi | kāṁsyabhōjinyāyēna vā ’mukhyō ’pyaniyamaṁ vārayēt | kimuta mukhya ēva san | na vā ’śrutakalpanayā vinā ’nupapattiḥ | śrutayōrēva parasparasaṁbandhēna paripūrṇatvāt | ēvaṁ ca svavākyagatamapi sāmānādhikaraṇyaṁ samarthitaṁ bhaviṣyati | na cātra śrutivirōdhaḥ | yathā vakṣyati | ‘na śrutirbrūtē vākyārthō na’ iti | tathā hi |

krayāpēkṣita ēvāyaṁ saṁbandhaḥ kriyatē punaḥ |
na cātrānuguṇā vr̥ttirdurbalā ’pi virudhyatē ||

kraya ēva hi dravyaṁ gr̥hṇannēvamapēkṣatē kō guṇa ētatparicchētsyatīti | guṇamapi gr̥hṇannapēkṣatē kiṁ dravyamētasyāśrayō bhaviṣyatīti | tēnaiva tayōḥ krayavaśēnānyōnyānuguṇyaṁ pratipadyamānayōrapi na parasparāṅgāṅgitvaṁ bhavati | yastu manyatē paricchēdakatvādguṇasya dravyāṅgatvaṁ pratīyata iti | sa vaktavyō guṇasyāpi krayamanyathā sādhayituśamaknuvatō dravyamāśrayatvaṁ pratipadyamānamaṅgamiti | tasmātkrayāṅgabhūtayōrēva nāntarīyakaḥ parasparōpakārō bhavannaṅgatvamāpādayatīti draṣṭavyam | yastu prakaraṇē nivēśaṁ manyatē tasya kēna guṇō vidhīyata iti vaktavyam | krayavidhinā tāvatsaha naiva saṁbandha iṣṭaḥ | prayōgavacanastvakriyātmakaṁ dūrādūpēkṣatē | na cāruṇapadasyaivaṁ vidhiśaktirasti | yadyapi kārakatvēna dravyāṇi pratīyantē tathāpi tatpadānyavidhāyakānyēva | yē ’pi tatsaṁbandhikriyāviṣayā vidhayastē ’pi paryavasitāḥ saṁprati pratīyamānā api na vidhātuṁ samarthāḥ | na caiṣāṁ dravyaviśēṣaṇēṣu vyāpāraḥ | tasmānna kathaṁcitprakaraṇē niviśatē | ēkārthāstu vikalpērannityaviśēṣapratītēḥ | avāntaravyāpārānēkārthatvamagr̥hītvā vadati—yadyēkakāryatā kimiti vikalpō na bhavatīti | siddhāntavādī tvāha—naitēnāsmatpratipakṣaḥ kr̥tsnaprakaraṇanivēśaḥ sidhyati | krayasaṁbandhō vā bādhyatē | tasmātsiddhāntāntaradūṣaṇatvānnigrahasthā
[p. 695]
namiti |na ca vikalpaḥ, nānākāryatvāditi—avāntaravyāpārabhiprāyēṇa | parastu pradhānakāryanānātvamēvōktamiti matvāha—nanvidānīmēvōktamiti | taccāpi viruddhaṁyatpūrvamuktamamūrtatvānniṣkriyō guṇa iti | nanu pūrvapakṣavādinā taduktamidānīṁ siddhāntavādī na sakriyatvaṁ bravītīti yuktō virōdhōpanyāsaḥ | ucyatē |

saṁdēhaḥ kriyatē sarvaḥ sādhāraṇapadē sthitaḥ |
tatra cāmūrtatōktēti siddhāntē ’pi virudhyatē ||

athavā pūrvapakṣavādinā taddhētutvēnōktam | hētuścōbhayasiddhō bhavati | yadi cāyamasiddhō bhavēttatastadānīmēvōdbhāvyēta, yatastu nōdbhāvitastatō ’bhyupagataḥ | tathā sati cēdānīṁ siddhavadarthaikatvābhidhānātsakriyatvamabhidadhatō vipratiṣiddhamāpadyatē |naitadviruddham | na ca vikalpaiti | śaktibhēdanimittāvāntaravyāpārānyatvāt | taddarśayati—dravyaṁ sākṣātsādhanaṁ, guṇastatparicchēdārtha iti | parastvētāvataiva tadētarattadarthamitivadruṇasya dravyārthatvaṁ manyamāna āha—yadyēvaṁ na tarhi guṇaḥ kriyāmabhinirvartayatīti | naitadēvamiti—dvāramātratvaṁ tāvaddravyasya darśayati | parihr̥tē dōṣadvayē vastukr̥tamēkahā
[p. 696]
yanīdvāratvamapaśyanvākyēnaiva dvāradvārisaṁbandhakaraṇādvairūpyāpattiṁ cōdayati—ēvaṁ tarhīti | na brūmō ’ruṇāśabdaiti—sāmarthyakāritamēkahāyanīsaṁbandhaṁ darśayati |nanvēvamapi vākyaṁ bhidyētēti—niyamanirākaraṇārthamāha | satyapi krayasaṁbandhē pratikārakaṁ kriyānyatvādarthabhēdanimittō vākyabhēdō ’styēvēti | tathā ca lōkavēdayōrdr̥ṣṭamityudāharaṇadvayam | pratyēkaṁ dēvadattādiṣu bhōjanaṁ, pituḥ pitāmahasya vā ’sōmapatvaṁ vrātyapaśōrnimittatvēnōcyamānaṁ sāhityāvivakṣayā siddham | tatra na pibēditi saṁbandhaḥ paśuyāgasabandhaścōbhayamapyudāharaṇam |naitadasmatpakṣasya bādhakamiti—vikalpapakṣavadēvāsaṁbandhōpanyāsaḥ | paraḥ punarāha—satyamēṣa na dōṣaiti | kriyāprādhānyē tu tadvaśīkr̥taviśēṣaṇasamu
[p. 697]
dāyē vākyaparisamāptiḥ | gargaśatadaṇḍanahōmābhiṣavabhakṣavaditi parihāraḥ | nanu daṇḍasya daṇḍyasaṁskāratvādbhōjanādivatpratigargamāvr̥ttiḥ prāpnōti | naiṣa dōṣaḥ |

śārīrō nigrahō yatra tatra pratyēkabhinnatā |
hiraṇyādānadaṇḍastu samudāyē samāpyatē ||

aparādhē nimittē hi śatasaṁkhyāviśēṣitā |
tadanuṣṭhātrapādānā rājñāṁ vr̥ttirvidhīyatē ||

yathaivādhvaryvādīnāṁ dakṣiṇā parikrayārthā karmasaṁyōgāt | ēvaṁ rājñāmapyarthadaṇḍō naimittikī paripālanavr̥ttiḥ | tāṁ tāṁ ca prati tatra tatrāparādhē nimittē śatādīnyupādīyamānatvādvivakṣitaikasaṁkhyāni bhavanti | yaścāsāvaparādhō gargakr̥taḥ sa ēkakartr̥kō ’nēkakartr̥kō vā rājñaḥ śatādānanimittaṁ bhavati | tatkālē cāparādhināmapādānatvēnāvasthānātsamastagargāpādānakaṁ rājñā śataṁ grahītavyamityagavatē sati pratyēkaṁ grahaṇē satyēkēna śatēnāparādhaniṣkriyē kr̥tē śēṣamaśrutaṁ brahmasvaharaṇaṁ syātsaṁkhyāntaraṁ ca vr̥ddhāvāpadyēta |
[p. 698]
tasmātsamudāyē vākyaparisamāptiḥ | paraḥpunarabhihitē ’pi hētuvirśēṣēdr̥ṣṭāntadvayātsaṁdēhamupanyasyati | krayasya yāgasādhanasōmaprāptyarthatvēna bhūtabhavyasamuccāraṇanyāyēna vidhāyakalāghavēna ca prādhānyād dravyaguṇayōśca pūrvahētuviparyayēṇa viparītatvāditara ēkavākyatvapratiyōrapi niyamaḥ sidhyatīti nārtha ēkavākyatvēnēti | siddhāntavādī vadati | vākyabhēdē sati ubhayaviśēṣaṇaviśiṣṭakrayapratītyabhāvādyathāśrutapratyēkasaṁbaddhakrayānuṣṭhānē sati guṇēnāpi yatkiṁciddravyaṁ gr̥hyēta dravyēṇāpi yaḥ kaścidguṇaḥ | na hi tadānīmanyōnyāsaṁnidhērarthākṣēpapratibandhaśaktirasti | na caikā kriyā guṇadravyavaśīkārasamarthā syāt | aruṇaguṇakrayō hyaniyatadravyakatvātkimiti guṇōpasthāpitaṁ yatkiṁciddravyaṁ na gr̥hṇīyāt | ēkahāyanīkrayō vā yaṁ kaṁcidguṇam | athāpi vākyāntaraśiṣṭāni krayadravyāṇyēva guṇa āskandati tathāpi tēṣu vāsaḥprabhr̥tiṣu daśasvapi prāpnōti | tasmādviśiṣṭaikakrayasiddhyarthaṁ vaktavyamēkavākyatvam | ataśca niyama iti siddham || 12 ||


iti aruṇādhikaraṇam || 6 ||

[p. 699]
ēvaṁ yathāsaṁyōgaṁ śēṣaviniyōgaḥ sthitaḥ | idānīṁ tadviśēṣacintā | kimēkasya grahasya saṁmārga uta prākaraṇikagrahamātrasyēti | yathā caikatvayuktaṁ tathā dvitvabahutvayuktamapyudāhartavyam | ‘yasya purōḍāśau kṣāyataḥ’ ‘yasya sarvāṇi havīṁṣi naśyēyurduṣyēyuḥ’ ‘prayājaśēṣēṇa havīṁṣyabhidhārayati’ ityādi | sarvatra ca kiṁciduddiśya kriyā vidhīyatē | tatrōddiśyamānasya kiṁ saṁkhyā vivakṣyata uta nēti saṁśayaḥ | nanu ca vēdavākyēṣvayuktō ’yaṁ vicāraḥ | kutaḥ |

pratītivyatirēkēṇa vivakṣā ’nyā na vidyatē |
nityatvādvēdavākyānāṁ śrutō ’tō nāvivakṣitaḥ ||

yāni puruṣapraṇītāni tāni puruṣavivakṣādhīnavacanatvātsaṁbhavatpramādābhiprāyāntarapramāṇāntaragamyārthāni bhavanti | tatra pratītō ’pyarthō vakturanabhiprētatvādavivakṣāṁ labhēta | sā ca dvēdhā vijñāyatē | yadvā vaktaiva kathayatyanyaparaṁ mamēdamabhiprētaṁ pramādēna vā | tasmādētāvanmātramiha na grahītavyamiti | yadvā pramāṇāntaravaśēnānyathārthē ’vadhāritē vaktranapēkṣāḥ śrōtāra ēvābhiprāyāntaraṁ pramādaṁ vā ’dhyavasyanti | na tu vēdavākyēṣvabhiprāyāntaraṁ pramādō vā kasyacidasti | na ca vaktā, yō ’nyathātvaṁ kathayētsarvapuruṣāṇām | ‘uktaṁ tuśabdapūrvatvam’ iti kēvalaśrōtr̥tvāśrayaṇāt | na ca pramāṇāntaragamyō ’rthaḥ | yatastadvaśēna svayamēva śrōtārō ’nyathātvaṁ pratipadyēran | vivakṣāvivakṣē ca vaktṝṇāṁ pratyayaviśēṣāvicchānicchāviśēṣau vā | tēna vivakṣitamavivakṣitamiti dvayamapyētadvaktrabhāvādanupapannam | ataḥ śrutāśrutayōrēva kēvalayōratra grahaṇāgrahaṇē | nātaḥ paraṁ kiṁcitkāraṇamasti |

puṁvākyē ’pyanyathōktatvaṁ yāvannānyēna gamyatē |
tāvadyathāśrutaṁ muktvā nānyathātvaparigrahaḥ ||


[p. 700]
ucyatē |

pratītiṁ prati naivātra visaṁvādō ’sti kasyacit |
pratītē ’pi tu satyēṣā vidhyavidhyōrvicāraṇā ||

ēkatvaṁ tāvadatrāsaṁśayamuktam | tacca grahasaṁbandhītyētadapyasaṁdigdham | iha tu sarvārthānām—

abhidhātrī śrutiḥ kācidviniyōktryaparā tathā |
vidhātrī ca tr̥tīyōktā prayōgō yannibandhanaḥ ||

prakr̥tipratyayaśrutyōḥ svasvārthābhidhātr̥tvam | padasya kārakavibhaktīnāṁ ca viniyōjakatvam | liṅlōṭtavyapañcamalakārāṇāṁ tu vidhisāmarthyam | tatrānuṣṭhānakālē vidhiśrutyadhīnaḥ puruṣaḥ | sa hi yatra tayā pravartyatē tatrābhihitē ’nabhihitē vā viniyuktē ’viniyuktē vā tulyavatpravartatē | yatra tu vidhinā na niyujyatē tatrābhihitē viniyuktē ’pi na pravartatē | na hyasāvanuṣṭhānaṁ pratitayōrēkayā ’pi prēryatē | idamihāsti, asyēdamiti caitanmātraparicchēdādviṣayakartavyatābuddhyanutpattēḥ | tēnābhihitaviniyuktasyāpi vidhimanuṣṭhānaṁ ca pratītya vivakṣāvivakṣē vidhitsitāvidhitsitacikīrṣitācikīrṣitātmikē bhavataḥ |

nanvidamapīcchayā vinā naivōpapadyatē | ucyatē | naivātra pāramārthikīmicchāṁ vadāmaḥ | kiṁ tarhi |

parigrahaparityāgāvicchānicchāphalē sthitē |
tallakṣaṇārthatā tvatra syādvivakṣāvivakṣayōḥ ||

yathaiva kūlaṁ pipatiṣatītyēvamādau pātakālapratyāsattēricchāmupacaryaivaṁ vyapadēśō bhavati tathā pauruṣēyēṣu vākyēṣu parigrahāparigrahau vivakṣāvivakṣayōḥ phalatvēna prajñātāviti tāvabhiprētyāyaṁ vivakṣāvivakṣōpanyāsaḥ | kathaṁ śrutasyāparigrahaḥ syāditi cēt | naiṣa dōṣaḥ | vidhyadhīnaḥ parigraha iti prāgēvōktatvāt |

yathaiva pauruṣēyēṣuṁ puruṣō hi pravartakaḥ |
uktē ’pyarthē tathaivēha liṅādirvidhiśaktitaḥ ||

puruṣasthānīyō hi vēdē vidhāyakaḥ | puruṣēcchāsthānīyaṁvidhitvam | atō yadvidhi
[p. 701]
tvēna saṁspr̥ṣṭaṁ tatkartavyaṁ nētaradityavadhāraṇādvidhivyāpārasaṁsparśaparimāṇamanvēṣṭavyam | kathaṁ punastulyāyāṁ samānavākyagatōktipratītau kiṁcidvidhiḥ saṁspr̥śati kiṁcinnēti | taducyatē |

vidhānāya pravartantē svaśaktyaiva vidhāyakāḥ |
yōgyaśabdōpanītē ’rthē sarvasminnāsmadicchayā ||

yadyasmadabhiprāyānurōdhēnābhidhānaviniyōgaśrutivaśēna vā liṅādayō vidadhyustataḥ sarvaṁ vidhīyēta | tē tu svaśaktimanurudhyamānāḥ kiṁcidēva vidadhati na sarvam | tathā hi |

vidhitvaṁ śrautamārthaṁ ca bhāvanākārakāśrayam |
tābhyāṁ tu vyatiriktē ’rthē naikamapyētadiṣyatē ||

śrutyā tāvatprayōjanabhāvanā vidhīyatē | tadanyathānupapattēstvarthātkāntarāṇi | yastu śrutō ’pyarthō bhāvanākārakatadāśrayatvēna nāvadhāryatē tatraikamapi vidhitvaṁ nāstītyanuṣṭhānaṁ pratyanaṅgatvam | tēna saṁmārgādyanuṣṭhānē kiṁ grahaikatvādyapi kartavyamuta nēti jāyatē saṁdēhaḥ | tatra yadyēkatvādi kārakatvēna bhāvanāviśēṣaṇaṁ tatō vidhisaṁsparśādvivakṣitaṁ bhaviṣyati | atha dravyaviśēṣaṇaṁ tatō na vivakṣitamiti | tadētadaprasiddhālaukikavēdavākyārthavyākhyānaprakārakaraṇāśaktēḥ pauruṣēyavākyavyākhyāsādr̥śyāpādanārthamantarṇītōpamānagauṇavr̥ttyāśrayaṇēna phalasāmānyadarśanādvidhiśaktyaśaktyadhīnaparigrahāparigrahayōrēva vivakṣitāvivakṣitavācōyuktyuccāraṇaṁ mandabuddhiśiṣyapratipādanārthaṁ granthakārāṇāṁ vyākhyātṝṇāṁ cānyatrāpi vēdaviṣayamēvamēva gamayitavyam | athavā |

nyāyēna saṁpradāyādvā yē mīmāṁsakayājñikāḥ |
vēdaṁ vyācakṣatē tēṣāmabhiprāyō ’yamucyatē ||

śabdaśaktyanusārēṇa vākyārthaṁ gamayanti tē |
tatra yaḥ śaktyupārūḍhaḥ sa tairvyākhyātumiṣyatē ||

yastu śaktyā parityaktō na vyācikhyāsyatē sa taiḥ |
tēna vyākhyātumiṣṭō ’rthō yastēṣāṁ sa vivakṣitaḥ ||

aniṣṭō yastvaśaktitvādavivakṣita ēva saḥ ||


[p. 702]
ataḥ pūrvasamāvr̥ttavyākhyātriṣṭaṁ vivakṣitam ||
tēnōcyēta tathā tēṣāṁ tvaniṣṭaṁ tvavivakṣitam |

tasmādvyākhyātr̥gatamēva vivakṣitāvivakṣitatvamupanyasya vicārakaraṇādvēdē ’pyavirōdhaḥ |

r̥gvēdādisamūhēṣu kṣētrajñā yē pratiṣṭhitāḥ |
tēṣāṁ vā ’yamabhiprāyaḥ syādvivakṣāvivakṣayōḥ ||

mahābhautikadēhasthā yathātmānaḥ sacētanāḥ |
kaṁcidarthaṁ vivakṣanti na vivakṣanti cāparam ||

tēṣāmantargatā ’pīcchā tadvākyārthavicāribhiḥ |
jñāyatē śabdaśakyaiva sphurantīva bahiḥ sthitā ||

dēhabhēdaprakārāśca karmaśaktivaśānugāḥ |
prakr̥tyārambhavaicitryāddr̥śyantē paramātmanām ||

pārthivāvayavaprāyāḥ śēṣatōyādyanugrahāt |
jarāyujādayō dēhā dr̥ṣṭā bhuvi caturvidhāḥ ||

bhūtāntarānubaddhēna tōyēnaiva vinirmitāḥ |
śrūyantē vāruṇē lōkē dēhāḥ svacchāṅgalakṣaṇāḥ ||

antarikṣē ca bahavaḥ prāṇinō vātanirmitaiḥ |
bhramanti laghubhiḥ sūkṣmairdēhairbhūmyādyanugrahāt ||

svarlōkē taijasaprāyā dēhāḥ śuddhaprabhānvitāḥ |
āpyāyantē vikīrṇēna bhānavīyēna tējasā ||

tathā ca nakṣatrēṣṭivākyaśēṣē ’bhihitaṁ ‘yē hi janāḥ puṇyakr̥taḥ svargaṁ lōkaṁ yanti tēṣāmētāni jyōtīṁṣi yannakṣatrāṇi’ | tathā ca manunā ’pi svargaṁ lōkaṁ gacchannabhihitaḥ, tējōmūrtiḥ patharjunēti |

tathā vyōmaśarīrō ’pi paramātmā śrutau śrutaḥ |
ijyatē vāriṇā nityaṁ yaḥ khaṁ brahmēti cōditaḥ ||

rūpasparśādayō yē ’pi mahābhūtaguṇāḥ sthitāḥ |

[p. 703]
pratyēkamātmanāṁ tē ’pi dēhāḥ saṁbhōgahētavaḥ |

śabdabrahmēti yaccēdaṁ śāstraṁ vēdākhyamucyatē |
tadapyadhiṣṭhitaṁ sarvamēkēna paramātmanā |

tathargvēdādayō dēhāḥ prōktā yē ’pi pr̥thak pr̥thak |
bhōgyatvēnātmanāṁ tē ’pi caitanyānugatāḥ sadā ||

tēṣāṁ cāntargatēcchānāṁ vākyārthapratipādanē |
vivakṣā vā ’vivakṣā vā jñāyatē śabdaśaktitaḥ ||

vidhiśaktyā gr̥hītaṁ yattatsarvaṁ hi vivakṣitam |
tayaiva tu parityaktaṁ vyākhyēyamavivakṣitam ||

śabdabrahmātmanō ’pyēvaṁ sarvavēdānusāriṇaḥ |
vivakṣā vā ’vivakṣā vā vaktavyā vidhiśaktitaḥ ||

anādinidhanē ’pyēvaṁ vēdē vēdārthagōcarē |
vyākhyānaṁ mukhyavr̥ttyā ’pi syādvivakṣāvivakṣayōḥ ||

tataścaitadgrahaikatvaṁ kiṁ vēdēna vivakṣitam |
kiṁ nēti nyāyamārgēṇa vicārya sthāpayiṣyati ||

kiṁ tāvatprāptam—

syātkarmaikatvayuktaṁ yadvidhānaṁ vā ’pi vaidikam |
dravyasyaikasya tajjñēyamanuṣṭhēyaṁ ca kartr̥bhiḥ ||

sarvatra vidhipratiṣēdhātmakatvādvēdasya yāvatkiṁcicchrūyatē tatsarvaṁ tatsaṁbandhitvēna gamyatē | tatra yēna prakārēṇa vidhipratiṣēdhaviṣayaṁ bhavati tathā sarvātmanā yōjanīyam | tatraikastāvatpakṣaḥ | satyapi dravyaviśēṣaṇatvē yathaiva dravyādiviśiṣṭabhāvanāvidhāvarthādviśēṣaṇēṣu vidhirbhavati | na tvanyathā viśiṣṭā vihitā syādityēvamēkatvaviśiṣṭagrahaviśiṣṭasaṁmārgavidhyanyathānupapattērarthāpattyantarēṇaikatvavidhānam | ēvaṁ viśēṣaṇamālāyāmapi satyāṁ saṁyuktasaṁyōgapāramparyēṇa sarvavidhipratyayaḥ | parasparasaṁbandhiṣu guṇēṣvēkasminvihitē ’nyō vidhīyata ityuktam | athavā yadi nāma dravyaviśēṣaṇaṁ yāvadvidhipratyayō na gacchēttata ēkayaivārthāpattyā sarvaṁ vidhātumiṣyatē | tatō yathā daśāpavitratadēkatvagrahasaṁ
[p. 704]
mārgāṇāṁ bhāvanāviśēṣaṇatvam, ēvaṁ grahaikatvasyāpi pratipādanīyam | nanu caikapadalakṣaṇayā śrutyaikatvaṁ grahaviśēṣaṇaṁ gamyamānaṁ na yuktaṁ vākyēna bhāvanāviśēṣaṇamāpādayitum | naiṣa dōṣaḥ | virōdhābhāvāt | grahasaṁbandhāvicchēdēnaiva hi bhāvanāsaṁbandhō ’vakalpiṣyatē | bhinnaviṣayatvādvā virōdhābhāvaḥ | yadi hyubhayatrāpi tādarthyalakṣaṇa ēvāśrayāśrayiviśēṣaṇaviśēṣyarūpō vā saṁbandhaḥ syāttataḥ samānaviṣayatvaṁ pratīyēta | na tvēvamapyasti | grahaikatvayōrāśrayāśrayirūpēṇa viśēṣaṇaviśēṣyabhāvādbhāvanayā ca saha śēṣaśēṣitvābhyupagamāt | tēna grahāśritēnaikatvēna saṁmārgabhāvanāṁ kuryādityēvamavagamayiṣyāmaḥ | tādarthyasaṁbandhē ca bhāvanāṁ prati nirvr̥ttē ’ruṇaikahāyanīnyāyēna paścāttanō viśēṣaṇaviśēṣyabhāvaḥ | sō ’yaṁ padēna pratyāyyatē | athavā yadaikatvaṁ svārthatvēna grahō nōpajīvituṁ samartha ityavadhāritaṁ bhavati tadā ’sau tadbhāvanāṁ vākyēnāpi gacchanna nivārayati | yadvā sutarāṁ prērayati | bhāvanārthaṁ hi sadētadvidhinā gr̥hyamāṇaṁ paścādapi tāvanniyamyamānaṁ māṁ paricchētsyati | anyathā tu mayā ’gr̥hītaṁ vidhinōpēkṣitaṁ tāvadbhāvanāyā na mama syāt | athavā grahārthamēvaitadastu | tacca grahārthatvaṁ yēna prakārēṇōpapadyatē sa darśayitavyaḥ | tatra yadi grahaḥ svarūpamātrēṇa bhāvanāyāmanupraviśēttata ēkatvaṁ paścādbhaviṣyadagr̥hītaṁ bhāvanayā bhāvanāgataṁ na syāt | grahasvarūpasyaiva syāt | atō ’sāvēkatvapuraḥsaramēva tatsamānadēśaṁ vā pr̥thakpadōpāttāruṇādivadēvātmānaṁ pratipadyatē | kutaḥ |

viśiṣṭō hi vidhiḥ kr̥tsnō nāprakḷptaviśēṣaṇaḥ |
viśiṣṭō viśinaṣṭīti tatpūrvaṁ praviśatyasau ||

gr̥hṇaṁtī bhāvanā ’pyēvamēkasaṁkhyaṁ grahaṁ śrutam |
na gr̥hṇāti viśiṣṭaṁ tamagr̥hītaviśēṣaṇam ||

ēvaṁ ca sati bhāvanāpraviṣṭaṁ tadvidhinā ’pi saṁspr̥śyamānaṁ dravyaguṇayōrniyamē sati grahasya jātaṁ bhavati | atha śrutibalīyastvādasya dravyasaṁbandha ucyatē | tadēvātyantaviparītam | prātipadikōpāttaṁ hi dravyaṁ samānapadōpāttatvēna pratyāsannaṁ syāt | iha tu samānavibhaktyupādānādēkatvaṁ kārakaviśēṣaṇaṁ śīghrataraṁ gamyatē | kārakaṁ ca vibhaktipratipāditamāvirbhūtapūrvāparībhūtabhāvanaikadēśa ityuktam | pratyayārthatvādētadēva pradhānam | sarvaṁ ca saṁbhavatpradhānagāmi bhavati | tēna grahaścaikatvaṁ cōbhayamapi kārakībhūtaṁ vibhaktiśrutyaiva bhāvanāyāṁ prakṣipyata iti vidhīyatē | tattu viśiṣṭavidhānāt | vakṣyati hi ‘śabdavattūpalabhyatē tadāgamē hi taddr̥śyatē tasya jñānaṁ yathā ’nyēṣām’ iti | yathaiva daśāpavi
[p. 705]
trēṇa śrutō nānyēna kriyatē, saṁmārgaśca śrutō nāvaghātaḥ kriyatē, grahasya śrutō nāgrahasya kriyatē, tathaikasya śrutō nānēkasya kartavyaḥ | sarvēṣāṁ caitēṣāṁ pūrvādhikaraṇanyāyēna parasparaniyamaḥ | tasmādupādīyamānapaśvādivadēvōddiśyamānasyāpi saṁkhyā vivakṣitā | puṁpaśuścēti prasaṅgādudāhr̥tam | na tvatra liṅgamapi tulyanyāyatvātsaṁkhyāvicārēṇa vicāritaprāyamēvētyudāhiyatē, mā bhūt ‘liṅgaviśēṣanirdēśātpuṁyuktamaitiśāyanaḥ’ ityasya punaruktatā || 13 ||

vyaktīruddiśya yatkarma svajātyādyupalakṣitāḥ |
vihitaṁ guṇabhāvēna tatsarvārthaṁ pratīyatē ||

iha tāvat ‘tulyaśrutitvādvētaraiḥ sa dharmaḥ syāt’ ityēvaṁ dvitīyānirdēśātprayōjanavattvācca grahaprādhānyaṁ saṁmārgasya ca guṇabhāvō vijñāyatē | tatrāpi grahatvasya saṁmārgānarhatvādvyaktayaḥ saṁskāryatvēnāvatiṣṭhantē | tāsāṁ sākṣātpratyāyanābhāvādgrahatvaṁ lakṣaṇatvēnāśritam | ēṣa cōdanārthō ’vagamyatē | yadgrahakāryaṁ tatsaṁmārgēṇa saguṇaṁ bhavati | tatra ya ēva na saṁmr̥jyēta tasyaiva kāryaṁ viguṇaṁ bhavēt | ataḥ sarvē saṁmārjanīyāḥ | yadi tu saṁmārgaguṇatvēna yāgāṅgapaśuvad grahaścōdyēta tata ēkēnaiva siddhē kāryē nāparō gr̥hyēta | na hi tadānīṁ grahāntarēṣvagr̥hyamāṇēṣu kasyacidvaiguṇyaṁ dr̥śyatē | śāstrārthasya nirvr̥ttatvāt | prādhānyapakṣē tu pratipradhānaṁ śāstrabhēdādēkasminnapyasaṁskriyamāṇē tadgataśāstrabādhaprasaṅgaḥ |

athāpi śāstratantratvātsaṁmārgaḥ syātpratigraham |
tathā ’pyakaraṇē tasya jñānaṁ bādhyēta tadgatam ||


[p. 706]
abādhitē tu vijñānē yō ’nyō na kriyatē tathā |
vihitākaraṇāttatra pratyavāyaḥ prasajyatē ||

tasmādgrahatvāpūrvasaṁyōgāviśēṣātprakaraṇāviśēṣācca sarvapratyayaḥ |nanu caikavacanaṁ śrūyataiti—avivakṣākāraṇamapaśyannāha | tatrōttaram |

śrutamātrasya sarvasya nānuṣṭhēyatvamiṣyatē |
vidhānaviniyōgau hi tatrāpēkṣyau śrutāśrutau ||

vihitō viniyuktaśca gr̥hyatē hyaśrutō ’pi san |
śrutō ’pi tu na gr̥hyēta yō ’rthastābhyāmupēkṣitaḥ ||

tadēkasminvākyē prakr̥tipratyayapadaśrutipratipāditānāṁ bahūnāmarthānāṁ kō vidhiviniyōgābhyāṁ parigr̥hītaḥ kō vā tyakta iti cintāyām |

vacanavyaktibhēdēna sarvēṣāmēva darśanāt |
vihitō viniyuktaśca kaḥ kō nēti vicāryatē ||

mīmāṁsakā hi vākyārthavicārē prastutē sati |
lōkadr̥ṣṭīḥ pratighnanti vacanāvyaktipāṁsubhiḥ ||

vartamānarūpēṇa liṅarthasmr̥tisādhunā |
pañcamēna lakārēṇa kiṁ nāmātra vidhīyatē ||

kēvalā bhāvanā tāvanna kadācidvidhīyatē |
ananuṣṭhēyarūpatvādviśiṣṭā sā vidhīyatē ||

sā kiṁ dhātvarthamātrēṇa saṁmārgēṇa viśēṣyatē |
lōkaprasiddharūpēṇa śakyā ’nuṣṭhēyatātmanā ||

grahadravyēṇa kiṁ kiṁvā tadīyaikatvasaṁkhyayā |
daśāpavitraśabdastu sarvārthēṣu vivakṣitaḥ ||

tulyārthatvātsa bhēdēna nānyaiḥ saha vicāryatē |

[p. 707]
grahādīnāṁ ca kiṁ cēha niyōgēna nirūpaṇā ||

saṁmārgagrahayōḥ kiṁvā vikalpō ’tha samuccayaḥ |
saṁbandhaḥ samudāyō vā viśinaṣṭīha bhāvanām ||

athavā ’nyatarēṇaikō viśiṣṭō ’nyatarastayōḥ |
viśiṁṣanbhāvanāmēva taddvārēṇa vidhīyatē ||

saṁmārgaikatvayōrēvamaṣṭapakṣī vicāraṇā |
vicāryaivaṁ punaḥ saiva grahatvaikatvayōrapi ||

tathā kr̥tvā dvayōḥ pūrvaṁ viśēṣaṇaviśēṣyatām |
tr̥tīyēna sahaikēna tādr̥śyēva vicāraṇā ||

tathā |

kimupādēyatā tēṣāṁ syādathōddiśyamānatā |
saṁmārgaṁ prati saṁhatya pratyēkaṁ vā samāgamē ||

tatra kriyāpradhānatvē sāhityaṁ dravyasaṁkhyayōḥ |
sakr̥cca tādr̥śīṁ kr̥tvā kr̥tsnāṁ kartā kr̥tī bhavēt ||

grahaikatvē yadōddiśya saṁmārga upadiśyatē |
ēkaikasminsamāpyētē kriyāvākyē tadā tayōḥ ||

tatrāpi tu grahasyaiva saṁmārgaḥ kiṁ vidhīyatē |
ēkatvasyaiva kiṁ kiṁvā vikalpēna dvayōrapi ||

kiṁ samuccitayōḥ kiṁvā saṁbandhasamudāyayōḥ |
kiṁ vaikatvaviśiṣṭasya grahasyaiva vidhīyatē ||

grahēṇa vā viśiṣṭāṁ kiṁ saṁkhyāṁ prati vidhīyatē |
kriyāṁ vā pratyupādānaṁ kiṁ grahasyaiva gamyatē ||

ēkatvasyaiva kiṁ kiṁvā vikalpēna dvayōrapi |
kiṁ samuccitayōḥ kiṁ vā saṁbandhasamudāyayōḥ ||

kimēkatvaviśiṣṭasya grahasyaiva vidhīyatē |

[p. 708]
kiṁ vā grahaviśiṣṭaikasaṁkhyā saṁmārgagāminī ||

ēvaṁ saṁdēha ētābhirvacanavyaktibhiḥ kr̥tē |
upādēyatayā saṁkhyāṁ vidhēyāṁ manyatē paraḥ ||

yēna yēna prakārēṇa saṁkhyōpādīyatē grahē |
saṁmārgē vā vidhīyēta sa tamāpādayiṣyati ||

yathā vōddiśyamānatvē vidhānaṁ dēśakālayōḥ |
kriyādvāraṁ tathaiva syādgrahatvaikatvayōrapi ||

yāṁ yāṁ sa vacanavyaktiṁ vidhēyē racayiṣyati |
vākyabhēdēna tāṁ tāṁ tu siddhāntī dūṣayiṣyati ||

prādhānyānna grahastāvadupādēyō bhaviṣyati |
tadvaśatvāttathaikatvamupādātuṁ na śakyatē |

grahaṁ cōddiśya saṁmārgavidhānāśrayaṇē sati |
tanmātrakṣīṇaśaktitvādēkatvaṁ na vidhāsyatē ||

na tāvattadgrahē śakyaṁ vidhātumapunaḥśrutēḥ |
dvau tatrāvartanīyau hi syātāṁ grahavidhāyakau ||

dhruvaṁ vidhīyamānē hi saṁbandhē grahasaṁkhyayōḥ |
grahasaṁmārgasaṁbandhādadhikē ’rthē vidhitsitē ||

grahō ’pyāvartanīyaḥ syātsaṁbandhadvayasiddhayē |
vidhāyakaśca naikēna vidhinā tau hi sidhyataḥ ||

vidadhaddvau hi saṁbandhau yugapadvā kramēṇa vā |
dviranuccāryamāṇastau vidadhyātpratyayaḥ katham ||

saṁkhyāsaṁmārgasaṁbandhau grahō ’pi prāpnuvannubhau |
dviranuccāryamāṇastau prāpnuyānna sakr̥cchrutaḥ ||

grahē vidhāya saṁmārgaṁ kṣīṇamuccāraṇaṁ yadā |
tadaikatvavidhānāya kāryamuccāraṇāntaram ||

punaruccāryamāṇaśca samāmnāyādbahiḥ sthitaḥ |
pratyayaḥ pauruṣēyatvādapramāṇaṁ prasajyatē ||

sarvaprakāramanviṣṭaṁ vacanavyaktibhiḥ pr̥thak |
na śakyatē vidhātuṁ cēdēkatvaṁ na grahīṣyatē ||


[p. 709]
kēnacittu prakārēṇa vidhirasya bhavēdyadi |
grahādivadanuṣṭhānē ka ēkatvaṁ parityajēt ||

tatra kriyāpradhānatvē tadviśiṣṭavidhērbalāt |
viśēṣaṇavidhānaṁ syādārthavidhyantarōdbhavam ||

yadi kriyāpradhānatvaṁ lapsyatē pūrvapakṣiṇā |
tataḥ sarvavivakṣā ’pi tadvārēṇāsya sētsyati ||

tasmānna śrutamātratvaṁ vidhigrahaṇakāraṇam |
ataḥ śuklādibhistulyaṁ naitadanyairviśēṣaṇaiḥ ||

dravyasya kriyayōrvaitadēkatvaṁ syādviśēṣaṇam |
yēnēdamātmasātkuryurgrahasaṁmārgabhāvanāḥ ||

tatra dravyaviśēṣaṇaṁ tāvannirākriyatē | taddhi svarūpaprakṣēpēṇa vā bhavēdanēkatvanirākaraṇēna vā | tatra svarūpaprakṣēpaviśēṣaṇaphalaṁ tāvatsarvēṣvapi saṁmr̥jyamānēṣu saṁbhavatyēva | katham | yō hi bahūn grahānsaṁmārṣṭi saṁmārṣṭyasāvēkam | ataśca grahatvasaṁbandhēna prāpta ēkavacanēna cāpratiṣiddhaḥ kimiva dvitīyādēḥ saṁmārgō nakriyēta | tatraitatsyāt | prātipadikādēvaikasminnanēkasmiṁśca grahē saṁmārjanīyē prāptē punarēkavacanaśrutirguṇārthavādatvēnāsaṁbhavantī parisaṁkhyārthā bhaviṣyatīti | naitadēvam | kutaḥ |

yatra sāmānyataḥ prāpsyanviśēṣē śrūyatē punaḥ |
parisaṁkhyēṣyatē tatra na tvihaivaṁ punaḥ śrutiḥ ||

tacca nānāvākyatvē satyēva bhavati | iha tvēkēnaiva vākyēna prāptiḥ parisaṁkhyā ca kriyata ityuktam | taccātyantamēvānupapannam |

na caikavākyamātrēṇa dvayamētaccikīrṣitam |
kiṁ tvēkēna padēnāpi taccāścaryamatīndriyam ||


[p. 710]
prātipadikēna hi sarvagrahasaṁbandhaḥ prāpyatē | pratyayaikavacanēna tatraiva padē nivartyatē | na caitadutprēkṣitumapi śakyatē |

anyā hi vacanavyaktirvākyē prāpakahāyakē |
yathā tathā padavyaktibhēdō ’pyatra prasajyatē ||

tatraiva ca kṣaṇē prāptistatraiva ca nivartanam |
kathamēkapadēnaitadviruddhamabhidhīyatē ||

kiṁ ca |

sāmānyaprāpaṇāśaṅkā vākyādyatrānumānikāt |
śrutātprāptirviśēṣē ca parisaṁkhyā tadāśrayā ||

nirdōṣatvaṁ hi tatrāsyā vidhānē sati labhyatē |
kalpyatvēna hi tasyaiṣā kḷptādāśrīyatē phalāt ||

samānavākyapadapūrvabhāgāvasthitaprātipadikaprāpitasarvagrahasaṁmārgajñānapratyākhyānēna tadadhīnātmalāmapratyayapratipādyāyāḥ parisaṁkhyāyāstridōṣatvamaparihāryam | yattu bhāṣyakārēṇa nirdōṣaparisaṁkhyāviṣayaṁ pradarśayatēṣṭāniṣṭavacanavyaktidvayaṁ pradarśitam—ityaścābhidhānīmiti | nētyādatta iti |mantrasya rūpādēvādānē prāptatvāditi ca kāraṇamuktam | tadayuktam | kutaḥ |

ityādatta iti hyasmādākhyātādvidhisaṁbhavaḥ |
saṁbandhē ’śvābhidhānyāṁ tu nāsti kaścidvidhāyakaḥ ||

ādānē ca yathā prāptiragr̥bhṇanniti rūpataḥ |
tathaivāśvābhidhānyāṁ sā tulyā syādraśanāpadāt |

na vā ’rthaviprakarṣō ’sya raśanāṁ prati kaścana |
saṁyōgatō viśēṣēṇa yugapatpratyayāddvayōḥ ||

sutarāṁ vidhivākyē tu viśēṣaḥ śrutivākyayōḥ |
dhātvarthanāmasaṁbandhavivēkēnōpalabhyatē ||

padatrayādvinā nāmasaṁbandhō nāvakalpatē |
ityādatta iti tvēṣa dvābhyāmēva samāpyatē ||

pratyayaśca yathā mantraṁ vidhattē dhātugōcarē |
svapadārthē śrutē śīghraṁ na nāmārthē tathā śrutē ||


[p. 711]
mantrō ’pi raśanāṁ śīghraṁ yathā yāti sphuṭaśrutām |
na tathā grahaṇaṁ kaṣṭaṁ chāndasīyapadōditam ||

na cāśvaraśānāyāṁ sa prāptyantaramapēkṣatē |
viśēṣaśabdatulyaṁ hi prāpaṇaṁ raśanāpadāt ||

apūrvasādhanatvāṁśalakṣaṇā ’vaśyamēva hi |
sarvatraivāśritā śrutyā vidhiḥ syānniṣprayōjanaḥ ||

tatrāśvaraśanāśabdō lakṣaṇāṁ yāti yāvatā |
tāvatā raśanāśabda iti tulyārthatā tayōḥ ||

tasmānnādattaityētadrūpātprāptamanūdyatē |
na vētyaśvābhidhānīmityētadatra vidhīyatē ||

kiṁ tvaśvaraśanāmantradhātvarthairyugapattribhiḥ |
viśiṣṭā bhāvanaivaikā pratyayēna vidhīyatē ||

na cādānē ’sti mantrasya rūpātprāptiḥ kathaṁcana |
na hi śrutyanumānātprāksvayaṁ mantrō vidhīyatē ||

rūpaprakaraṇadvārā śrutiryāvattu kalpyatē |
tāvatpratyakṣayā śrutyā vidhiḥ śīghraṁ samāpyatē ||

aprāptavidhirēvāyamatō mantrasya niścitaḥ |
parisaṁkhyā phalēnōktā na viśēṣapunaḥśrutēḥ ||

prayōjanaṁ vidhēḥ kiṁ syādasyēti tu nirūpaṇē |
na gardabhābhidhānītaḥ phalamanyannivartanāt ||

na tu vākyārtha ēvānyanivr̥ttirbhēdapakṣavat |
apravr̥ttyaiva tatsiddhēḥ pravr̥ttō hi nivartyatē ||

na ca gardabhabandhanyāṁ prāptō ’nanumitaśrutiḥ |
mantrō yēna nivartyēta vājirajjupunaḥśrutēḥ ||

śīghraśrutyā purā prāptē paścimā syātpunaḥśrutiḥ |
na gardabhaśrutiprāptyā yuktā tvaśvapunaḥśrutiḥ ||

aśvaśrutyaiva śīghratvānmantrē prāgvihitē sati |
nirākāṅkṣīkr̥tāmnāyē tathā prakaraṇinyapi ||

liṅgaprakaraṇadvārā śrutirnaivānumīyatē |
tasyāmaprāpitāyāṁ ca mantraprāptirna gardabhē ||


[p. 712]
sō ’yamābhāṇakō lōkē yadaśvēna hr̥taṁ purā |
tatpaścādgardabhaḥ prāptuṁ kēnōpāyēna śaknuyāt ||

prayōjanaṁ tu pratyakṣaśrutērālōcyatē yadā |
bhavatyā kiṁ prabhutvēna niruddhā laiṅgikī śrutiḥ ||

yadā ’numitayā ’pyēṣa śrutyā ’śvaraśanāṁ prati |
prāpnuyādēva mantraḥ kiṁ tvarayā vihitastvayā ||

satyaṁ tvadvihitasyāsya śrutirnāstyānumānikī |
tathāpi tannirōdhasya phalaṁ kimadhikaṁ tava ||

yadyaśvaraśanāprāptiṁ kēvalāmānumānikī |
pratyakṣaśrutivatkuryāttataḥ sā syādanarthikā ||

liṅgānumitayā śrutyā prāpnuyādraśanādvayē |
sa mā prāpattayētyēvaṁ pratyakṣāṁ tvaritā śrutiḥ ||

kēvalāśvābhidhānyāṁ hi vidhiḥ pratyakṣayā yathā |
na syāttathānumānikyā śrutyētyāmnāyatē hyasau ||

ataścāpanaruktatvātpratyakṣā ’rthavatī śrutiḥ |
tasyāṁ satyāṁ nirākāṅkṣānmatrānnānyā ’numīyatē ||

yadyasya viniyuktasya pratyakṣā syātpunaḥśrutiḥ |
tataśca parisaṁkhyānātprasajyēta tridōṣatā ||

yadā tu pratibaddhatvātsāmānyaviniyōgakr̥t |
naiva cēcchrutirastīha na prāpnōti tridōṣatā ||

tadidaṁparisaṁkhyēti sūtrē ’sminnupavarṇitam |
nirdōṣatvaṁ tathaivēha vācyaṁ na punaranyathā ||

tataśca bhāṣyakārēṇa yadihōktamacintitam |

[p. 713]
vākyabhaṅgyantaraṁ tatra kartavyō ’tīva nādaraḥ ||

na caikatvasaṁbandhamātravidhiḥ śakyaḥ | saṁmārgagrahasaṁbandhamātravidhānōpakṣīṇaśaktitvādvidhāyakasya | yathaudanōpaghātanivāraṇavidhiparē vākyē śrutānāmapiśvamārjārādīnāmavidhīyamānatvādaviśēṣaṇatvam | kutaḥ |

na hyannabhakṣaṇādrakṣyāḥ śvamārjārādayō ’tra naḥ |
tulyānnādyōpaghātāttu kākādērapi vāraṇā ||

tathā cāha |

kākēbhyō rakṣyatāmannamiti bālō ’pi cōditaḥ |
upaghātapradhānatvānna śvādibhyō na rakṣati ||

na tvidamatrōdāharaṇaṁ ghaṭatē | kutaḥ |

padārtha ēva kākādiḥ sarvō hyatrāvivakṣitaḥ |
saṁkhyāmātrāvivakṣā tu grahasyēti vilakṣaṇam ||

camasēṣvapi saṁmārgaprasaṅgō yatra vakṣyatē |
tatraivētadudāhārthaṁ sthālasaṁmārjanādivat ||

sthitasiddhāntōdāharaṇamapi paśuprakaraṇē śrūyatē ‘yadyapi caturavattī yajamānaḥ pañcāvattaiva vapā kāryā’ iti | yadavattaṁ tatpañcasaṁkhyaṁ kāryamityētadvidhiparē vākyē vapāgrahaṇamavivakṣitaṁ vākyabhēdaprasaṅgāditi daśamē vakṣyati |

tatra śvamārjārādisaṁbandhāvivakṣōdāharaṇaṁ ghaṭatē | iha tu |

saṁkhyāmātravivakṣāyāṁ lōkē yacchrūyatē vacaḥ |
tadudāharaṇaṁ dēyaṁ vr̥ṣalasthabahutvavat ||


[p. 714]
vr̥ṣalairna pravēṣṭavyaṁ gr̥hē ’sminniti cōditē |
pratyēkaṁ saṁhatānāṁ ca pravēśaḥ pratiṣidhyatē ||

bahutvasyāvivakṣitatvāt |nanu saṁmārṣṭīti—ayamēva grahaikatvasaṁbandhamapi vidhāsyati | na | śrutivipratiṣēdhāt | na hyēkō vidhāyakaḥ śaknōti saṁmārgabhāvanāṁ ca vidhātuṁ grahaikatvasaṁbandhaṁ ca | tatra virōdhē sati saṁnikarṣabalīyastvātsaṁmārgabhāvanāvidhāna āśrīyamāṇē vidhyantarānupapattēragrahaṇamēkatvasya | yattūktaṁ viśēṣaṇaviśēṣaṇamapi vidhīyata iti | tadanupapannam |

yadi tāvadgrahaḥ saṁkhyāṁ kriyāthai na prayacchati |
śuddhēnaiva viśiṣṭatvānna viśiṣṭaviśiṣṭatā ||

yadā hyēkatvaviśiṣṭamātmānaṁ grahō bhāvanāyāṁ prakṣipati tadā ’vaśyaṁ viśēṣaṇaṁ pūrvataraṁ prakṣēptavyam | na hyanyathā viśiṣṭēna viśēṣitā syādityēvaṁ bhāvanā ’pyēkātvaviśiṣṭaṁ grahaṁ gr̥hṇatī naikatvamagr̥hītvā tadviśiṣṭaṁ grahaṁ śaknōti grahītum | tadyathā śabdō jātyādiviśiṣṭaṁ dravyamabhidadhanna viśēṣaṇamanabhidhāya viśiṣṭē vartatē | tēnāvaśyaṁ bhāvanāviśēṣaṇaṁ tāvadēkatvamityāśrayaṇīyam | taccōpariṣṭānnirākariṣyāmaḥ | śuddhadravyaviśēṣaṇatvē tu bhāvanā ’pi grahamātrēṇa saṁbaddhā | na saṁkhyayā | saṁkhyā ’pi grahamātrēṇa saṁbaddhā na bhāvanayā | tatra viśiṣṭavidhinā bhāvanāviśēṣaṇamātrākṣēpaparyavasāyinā nārthāntarākṣēpaḥ śakyaḥ kartum | na hi bhāvanāṁ viśiṁṣatastasya tadēkatvaṁ viśēṣaṇam |

na caikatvaviśiṣṭaṁ taṁ grahaṁ gr̥hṇāti bhāvanā |
svarūpāntaritatvāddhi sā saṁkhyāṁ naiva paśyati ||

nāpi bhāvanāviśiṣṭasya mā bhūtpunarapi bhāvanāviśēṣaṇatvamēva | na hi bhāvanā ’vi
[p. 715]
śiṣṭaṁ grahaṁ viśēṣṭuṁ śaknōti | tasmānmaulikēna vidhinā ’nākāṅkṣitatvānna dravyaviśēṣaṇākṣēpaḥ saṁbhavati | tathāsatyapi cēdvidhirabhyupagamyēta tatpratyayāvr̥ttimantarēṇa tadanupapattērvākyabhēdaḥ syāt | abhyupētyāpi tu, saṁmārgavēlāyāṁ naikatvamādartavyam | svatantrasya grahasyaivaikatvasaṁbandhavidhānāt | na hi vidhīyamānāvasthaḥ krayō guṇēna saṁbadhyamānaṁ dravyaṁ viśinaṣṭītyuktamaruṇādhikaraṇē | tasmāttāvanna dravyaviśēṣaṇabhūtasya grahaṇam |athaitadēkatvaṁ saṁmārgabhāvanāyāścōdyatē tathāpi na guṇatvēna nāpi pradhānatvēna saṁbhavati | tatra prādhānyaṁ tāvadanupapannam | amūrtasya saṁskartumaśakyatvāt | na ca dravyasaṁskārēṇa tatsaṁskāraḥ | anyatvāt | grahasya vā ’yamēkatvadvārēṇa vidhīyatē | tasya ca svayamēva vihitatvātpunarvidhānānarthakyam | anuṣṭhānakālē ’pi ca grahasyātmīya ēva saṁmārgaḥ pratyabhijñāyata iti naikatvanimittabuddhiḥ syāt | ēvaṁ guṇabhāvō ’pi nirākartavyaḥ | kathamaruṇatvasya guṇatvamiti cēdata āha |


[p. 716]
krayadravyaparicchēdādguṇō ’pi guṇa iṣyatē |
na tu niṣphalasaṁmārgaguṇō graha ihēṣyatē ||

anaṅgamāśritō hi guṇō ’pyanaṅgamēva syāt |nanu pradhānabhūtamapīti | yaddravyasyādau nirvartakatvaṁ prāsaṅgikaṁ taddvārēmaikatvaṁ saṁmārgasyōpakariṣyati | pradhānabhūtō ’pi ca grahō guṇabhūtadravyadharmaṁ kriyāṅgaguṇaparicchēdyatvaṁ pratipatsyatē | na hi śēṣamāśritaḥ śēṣaḥ | kiṁ tarhi | upakāriṇamāśrita upakārōtīti sarvatra sthāpayiṣyāmaḥ | śēṣatvaṁ tu śrutyādipramāṇakamēva bhaviṣyatīti | siddhāntavādī tu vastunyupapadyamānē ’pyanēkārthatvē vidhiśabdasyāsāmarthyādvyavahitō vā guṇō vā hātavyō bhavatītyēvamēkatvaparityāgaṁ
[p. 717]
vadati | natvētadēvamavivakṣitaṁ bhavitumarhati | katham |

avivakṣōpapannā syātsatyaṁ dravyaviśēṣaṇē |
saṁmārgēṇa tu saṁbandhō na dvēdhā ’pi nirākr̥taḥ ||

yattāvaduktamamūrtatvātsaṁskartuṁ na śakyata iti | tatprātipadikārthē ’pi grahatvē tulyam | jātēramūrtatvāt | athāpi vyaktidvārēṇāsyāḥ saṁskāraḥ sa saṁkhyāyāmapi tulyaḥ | atha vyaktau kr̥tō jātēḥ kr̥tō bhavatīti tathaikatvasyāpi | tathā yadi jātirdravyalakṣaṇārthā tathaikatvamapi | atha jātērmūrtatvaṁ dravyāvyatirēkaṁ cāśritya sākṣādēva saṁskāra ityucyatē | tadapyēkatvasyāviśiṣṭam | yadapyuktaṁ na ca dravyē kriyamāṇaḥ saṁkhyāyāḥ kr̥tō bhavatīti | tadapi tvatpakṣē jātēraviśiṣṭam | atha grahaśabdasya vyaktivācitvātparihāra ucyatē | tata ākr̥tyadhikaraṇanyāyō bādhyēta | na hyanēkadēśakālavartijyōtiṣṭōmaprayōgasthagrahavyaktisaṁbandhānubhavō ’sti | adya dr̥ṣṭēṣu grahēṣu prathamaḥ śabdaprayōgō na syāt | atō ’vaśyaṁ sāmānyaṁ kiṁcidupalakṣaṇamāśrayitavyam | na ca tadgrahatvādanyatsaṁbhavatīti tadēva viśēṣaṇatvātpūrvamabhidhēyamāpadyatē | na cākāravacanatvaṁ grahaśabdasya | pratigrahamavayavasaṁnivēśasya kiṁcinnyūnātiriktāvayavatvēna bhinnatvāt | na ca tatsāmānyaṁ dravyāntarēbhyō nivr̥ttaṁ tēṣu tēṣu cānuvr̥ttaṁ grahatvādanyadasti | tasmāttadēva vācyam | yattu grahasya kriyamāṇaḥ saṁmārgastadīyatvāvadhāraṇēnaikatvaviṣayō vijñāyata iti mandaphalā ca punaḥ śrutiriti | tatrābhidhīyatē |

ēkatvēnāpi saṁbadhya tāvatyēva kriyā yadi |
tatō niṣphalatōcyēta bhēdastvastyēkasaṁskr̥tēḥ ||

ayamēvaikatvasaṁbandhādviśēṣō yadēkasminkriyatē | anyathā hi grahamātrasaṁskāraḥ syāt | tasmāddravyaguṇayōrniyamasiddhērastyaruṇāśabdasyēvaikatvasaṁbandhasya pr̥thakprayōjanamiti saṁskāryatvōpapattiḥ | guṇatvapratijñānaṁ tu praṇītādharmavadbhāṣyakārēṇaiva pratipāditam | mandayuktika ēvāyamabhyupagamō yadguṇamēvāśritēna guṇēnōpakartavyamiti | kutaḥ |

sākṣādayōgyasaṁbandhāḥ kriyāsaṁbandhini sthitāḥ |
asaṁbaddhairasaṁbaddhāḥ sādhayanti guṇāḥ kriyām ||

asaṁbaddhēṣu kriyamāṇā guṇāḥ kriyāṁ na paricchindyuriti kriyāsaṁbandhinamāśrayanti |
[p. 718]
na tu tadgataguṇapradhānatvayōḥ kaścidviśēṣa iti tayōrupēkṣā | yathā ca kriyāsādhanaṁ kisaṁkhyamētadbhaviṣyatītyēvamapēkṣyatē | tathaiva pradhānamapi kiṁsaṁkhyaṁ yasya mayōpakartavyamiti | ētāvacca saṁbandhē kāraṇam | api ca |

yā guṇasyōpakurvāṇamātmasātkurutē guṇam |
grahīṣyatitarāmēṣā taṁ tu saṁskāryavartinam ||

kriyayā hi pradhānasyōpakartavyaṁ guṇēnāpi | na ca sādhanagatō ’sau tathāgatāṁ yāti | yathā pradhānagataḥ kō nu khalu mama pradhānasyōpakurvantyāḥ kiṁcidanugrahaṁ kuryāditi | mahāṁścāyamanugrahō yatpradhānēyattāvadhāraṇaṁ nāma | yajamānasaṁskārāṇāṁ ca yāgaguṇabhūtakartraṁśātirēkēṇa phalapratigrahaṇayōgyapuruṣakaraṇādbhōktr̥tvāṁśapātināmapi yāgāṅgatvaṁ vakṣyatē | sa ēvātra nyāya ityaviruddhaṁ pradhānāśrayiṇāṁ guṇatvam | ēvaṁ sthitēṣu tu yadvidhērasāmarthyamityuktaṁ tadupādīyamānēṣvapi paścādiṣvaviśiṣṭam | tatrāpi hi dravyadēvatāyāgaviśiṣṭabhāvanāvidhiparē vākyē yadi liṅgasaṁkhyāsaṁbandhō ’paraḥ | kriyāyāṁ dravyē vā vidhīyatē tatō vākyaṁ bhidyētēti śakyaṁ vaditum | atha tu viśiṣṭavidhānādavākyabhēdaḥ | sa saṁmārgē ’pyaprāptatvādaviśiṣṭaḥ | tadihaitāvānēva viśēṣō ’vaśiṣyatē yadagraha uddiśyamānaḥ paśurupādīyamānaḥ | na caitāvatā kiṁcitsidhyati | anyathā paśugrahasaṁbandhamātrabhēdēnāpi vivakṣitāvivakṣitatvasiddhiḥ syāt | api cāsminnēva vākyē grahamuddiśya saṁmārgē vidhīyamānē ’pi daśāpavitratadēkatvādīnāṁ vivakṣā ’bhyupagamyatē | na ca vākyabhēdaḥ | tathā grahaikatvē ’pi bhaviṣyati | yastu padāntarōpādānādviśēṣaṁ brūyāttasya sarvatra yaḥ kaścidviśēṣō ’stīti na kvaciddr̥ṣṭāntō nōpamā | tulyanyāyānāṁ viṣayābhāvāt | kiṁ ca |

padāntaragatō yasya guṇō ’bhīṣṭō vivakṣitaḥ |
tasya tulyapadōpāttaḥ kathaṁ syādavivakṣitaḥ ||

tasmādgrahaikatvamapi vivakṣitam | asti hyuddiśyamānasyāpi grahasya vidhisaṁsparśaḥ | anyathā hi vinā ’pi grahēṇa saṁmārgē kr̥tē tatkr̥taḥ śāstrārthō bhavēt | atha prāptatvādgrahasyāvidhānamucyēta | tadayuktam | saṁmārgaṁ pratyaprāptatvāt | atha jyōtiṣṭōmē prāptēravidhirucyatē | sa paśvādērapi lōkē prāptatvātprāpnōti | athāsau yāgē ’prāptō vidhīyatē | tadgrahasyāpyaviśiṣṭam | atha saṁmārgasya jyōtiṣṭōmaprakaraṇābahirbhāvādgrahāvidhānamucyēta | tatpaśuyāgasyāpi
[p. 719]
lōkāntargatatvādaviśiṣṭam | śakyaṁ hi yō graha itivadyaḥ paśurityapi vaktum | uddiśyamānatvāttu yā ’tra grahasyāvidhānāśaṅkā sā vidhyanuvādayōruddiśyamānōpādīyamānayōścātyantabhēdādayuktā | tathā hi |

uddēśyasyāpi dēśādērēkāntēna vidhiḥ sthitaḥ |
upādēyō ’pi cālambhaḥ prāptatvānna vidhīyatē ||

tasmādviśiṣṭasaṁmārgavidhyākṣēpādgrahatvavadēkatvasyāpi vidhisaṁsparśē satyarthādguṇapradhānabhāva ityēkatvaṁ niṣprayōjanatvādguṇabhūtaṁ grahaśca prayōjanavattvātpradhānabhūtaḥ | kiṁ ca |

saha vidhyavidhī yuktau na caikapadagōcarau |
padabhēdō na ca nyāyyaḥ prakr̥tipratyayau prati ||

ēkasminnēva ca padē yugapaduccaritē grahānuṣṭhānaṁ prati vidirāśrīyatē naikatvamiti vipratiṣiddham | na ca vibhaktiḥ padāntaram | svātantryēṇāniyatapūrvāparatvēna cāprayujyamānatvāt | gamakatvātpadamiti cēnna | dhūmāṁdiṣvatiprasaṅgāt | ēkasminnapi cākhyātādipratyayēnaikō ’rthaḥ pratīyata iti pratyarthaṁ padatvaprasaṅgaḥ | padamiti ca laukikaḥ śabdaḥ sa yatra lōkēna prayujyatē yatra ca smartr̥bhiḥ smaryatē na tatō ’panētuṁ śakyatē | ‘suptiṅantaṁ padam’ iti ca smr̥tiḥ | tatraiva ca padaśabdaḥ prayujyatē | tasmātprakr̥tipratyayasamudāyaḥ padaṁ nāvayavaḥ | abhyupētyāpi tu |

vibhaktyupāttakarmatvavivakṣā cēdihēṣyatē |
saṁkhyā ’pi tadupāttatvānna śakyā na vivakṣitum ||

avivakṣāyāṁ śabdasyāśrutasamatvamāśrīyatē |

yāvacchrutō ’pi śabdaḥ sannāśrutaḥ parikalpyatē |
tāvattaduktamarthaṁ kō vākyārthādapanēṣyati ||

tadiha yadi tāvatsaṁkhyāparityāgādvibhaktiḥ parityaktā tataḥ karmatvaparityāgō ’pi prāpnōti | tataśca grahasya saṁskāryatvaṁ hīyēta | prayōjanavattvātsaṁskāryatvamiti cēnna | kārakavibhaktimantarēṇa kriyāsaṁbandhābhāvāt | na hyavibhaktikasya graha ityētāvataḥ saṁmārṣṭītyanēna saṁbandhō ’vakalpatē | tatō ’vaśyaṁ karmatvaṁ vivakṣitavyam | ataścādr̥tāyāṁ
[p. 720]
vibhaktāvēkadēśaparityāgābhāvātsaṁkhyāvivakṣā durnivārētyaśakyaḥ sarvēṣāṁ saṁmārgaḥ | tēthā hi |

saṁmārgō yadi sarvēṣāmēkatvasyāvivakṣayā |
na kasyacidbhavēdēṣa grahakarmāvivakṣayā ||

na hyēkasminpadē yuktaḥ prakr̥tau pratyayē ’pi vā |
śrutāśrutatvasaṁkalpō virōdhātsadasattvavat ||

śrutaśabdābhidhēyānāṁ nārthānāṁ yugapattathā |
grahaṇāgrahaṇaṁ yuktamarddhakukkuṭipākavat ||

atrapratividhīyatē |

prāpnōti hi pradhānasya vispaṣṭā sarvasaṁskriyā |
guṇabhūtavivakṣā tu na dvitīyāvirōdhataḥ ||

yadā hi grahaikatvōddēśēna saṁmārgō vidhīyatē tadōddiśyamānayōḥ parasparasaṁbandhābhāvātpratyēkaṁ vākyaparisamāptilakṣaṇastāvadēkō vākyabhēdaḥ | upādēyanānātvē punaḥ sarvaviśiṣṭabhāvanāprayōjanatvādēkakāryatvē satyāñjasyēnaivaikavākyatvaṁ syāt | asminnēva ca pakṣē pradhānabhūtakriyāvaśīkārādviśēṣaṇānāmanyōnyaniyamasiddhiḥ | uddiśyamānānāṁ punaravaśīkr̥tatvātpratyēkaṁ kriyāgrahaṇasāmarthyātkriyaiva vaśīkr̥tā tairākr̥ṣyata ityēkaikasyānyōnyanirapēkṣasya kartavyatā ’vagamyatē | tadiha graha ēkatvanirapēkṣaḥ saṁskartavyaḥ, ēkatvamapi grahanirapēkṣaṁ saṁskartavyam | tatra yadi tāvadgrahagatamēvaikatvaṁ saṁskriyatē tataḥ sāpēkṣakaraṇādubhayōrnirapēkṣasaṁbandhāvadhr̥taṁ prādhānyaṁ vihanyēta | atha dravyāntaragatam | tanna jñāyēta kimiti | na hi grahavatkiṁcidēkaṁ nāma prakaraṇē paśyāmaḥ | yadēva hyēkaṁ tadēvānyāpēkṣayā ’nēkam | na cāvacchēdē kāraṇaṁ kiṁcidasti | yēnānyanirapēkṣatvēnaikamavadhāryēta | nanutpattau yadēkavacanāntaśabdacōditaṁ tadēkaṁ bhaviṣyati | na | tēṣāmapi bahutvātkimiti nirūpaṇāśaktēḥ | atha sarvēṣāṁ kasmānna bhavati | na | tatrāpi cōditahānyacōditakaraṇāpattēḥ | tathā hi |

yadi tāvadvikalpēna kiṁcitsaṁskr̥tya tiṣṭhati |
anyēṣāṁ cōditaṁ santaṁ vinā hētōstatastyajēt ||


[p. 721]
guṇabhūtēna hyēkēnaikatvayuktēna kriyā sādhyamānā nānyamapēkṣata iti yatkiṁcidapyupādāya śāsrārthaḥ kr̥taḥ syāt | prādhānyē punaryadēvaikatvayuktaṁ na gr̥hyēta tasyaiva vaiguṇyaṁ prasajyēta | yadi tvanyadapi saṁskriyēta tatō ’nēkaikatvasaṁnipātātsaṁkhyāntarōpajanē sati śrutaikatvaparityāgēnānēkasaṁskārācchrutaṁ hīyētāśrutaṁ ca parigr̥hyēta | vīpsārthaśca kalpyētaikaikaṁ saṁmārṣṭīti | jātyuddēśēna śuklādiguṇāntarōddēśēna vā saṁskārē vihitēna saṁskr̥tāvapi na jātiguṇāntarāpattirbhavati | tathā hi |

na grahāntarasaṁmārgē tasmājjātyantarōdbhavaḥ |
saṁkhyāntaravadityēvaṁ naivāvr̥ttirvirudhyatē ||

tatraitatsyāt | sarvēṣvapi saṁskriyamāṇēṣvanuṣṭhānavēlāyāmēkaika ēva dr̥śyatē | tasmādavirōdha ityucyatē |

tathā sati grahaikatvamastu nāma vivakṣitam |
sarvaḥ saṁmārgavēlāyāṁ graha ēkō bhaviṣyati ||

na hi kaścidapi yugapadanēkaṁ grahaṁ saṁmārṣṭi | tataśca vivakṣitē ’pi tādr̥śamēvēti mandaṁ vivakṣāphalam |nanu yugapatsaṁmārgavirōdha ēva phalaṁ bhavati | naitadasti | pratyēkaṁ gr̥hyamāṇānāṁ tadvadēva saṁskārē sati yaugapadyaprasaṅgabhāvāt | abhyupētyavādamātraṁ caitatsvatantraikatvāpratītēḥ | ataścaikatvāṁśasaṁbandhasyānavadhāraṇēnāśāstraviṣayatvātkēvalagrahaparamēva śāstraṁ vijñāyatē | yadyapi ca dravyāntaragatatvēna tadvivakṣitamēva tathāpi grahasya tāvadavivakṣitamiti siddhaḥ sarvēṣāṁ saṁmārgaḥ |

tasmāllakṣaṇamēvaitaddraṣṭavyaṁ hi svagōcarē |
saṁkhyōddēśēna saṁskārō naiva kaścidvidhīyatē ||

atha tu guṇabhūtamēkatvaṁ vidhīyēta tatra dvitīyā tāvadguṇabhāvaṁ naiva bravītīti vyākhyātaṁsaktvadhikaraṇē | sā yadyavivakṣitēpsitārthā kārakamātralakṣaṇārthēti vivakṣyatē tataḥ sa ēva tāvadēkō dōṣa ityēkatvavacca grahasyāpi guṇatvaprasaṅga | atha grahasya prādhānyamēkatvasya ca guṇatvaṁ parigr̥hyēyātāṁ tathāpi sakr̥duccāraṇē guṇapradhānatvaśrutilakṣaṇāśrayaṇādvibhaktivirūpyādinimittō vākyabhēdaḥ | tatraitatsyāt | aikarūpyārthamēkatvavadgrahasyāpi tāvadguṇatvamēvāvagamayēt | tataḥ prayōjanavattāvaśēna grahasya prādhānyam | na cārthādbhavacchabdasya vairūpyamāpādayatīti | tatra brūmaḥ |


[p. 722]
kathamādāvasannēva guṇabhāvō vivakṣyatē |
kathaṁ ca saṁbhavacchabdādarthātprādhānyamiṣyatē ||

sarvaiva śabdapravr̥ttirasaṁbhavādviprakarṣaṁ pratipadyatē | nāsmadicchāmātrēṇa | tadiha yadi tāvacchrutivaśātprādhānyaṁ parigr̥hyatē tatastadēvaikam | athāsya kathaṁcidasaṁbhavaṁ kalpayitvā lakṣaṇāśrīyatē | tataḥ punaḥ saṁbhavakalpanāvirōdhātsatyapi prayōjanavattvē śāstravaśēna guṇatvaprasaṅgaḥ | yugapatsaṁbhavāsaṁbhavaparigrahātprādhānyaguṇatvayōḥ prādhānyāllōcanēna vikṣēpācca śabdaklēśaḥ | prathamaṁ hi śrutivaśātprādhānyaṁ pratīyatē tatastadujjhitvā madhyē guṇatvaṁ tatastasyāpyasaṁbhavādantē punaḥ prādhānyamiti vikṣēpaḥ | paścāttanamapi ca prādhānyamavaśyaṁ śabda ēvārōpayitavyam | na hyarthō nāma kiṁcitpramāṇam | kiṁ tarhi | śabdaśaktikalpa nāhētuḥ | ataścānēkakalpanānimittō hyastyēva vākyabhēdaḥ | kiṁ ca |

vidhīyamānamapyarthamanyatō vā ’vadhāritam |
avaśyaṁ bhāvinaṁ prāpya na śabdō ’nyatra vartatē ||

yadyapi ca grahasya prādhānyaṁ prayōjanavattayaiva siddhaṁ tathāpi dvitīyā tadāpādayantī satī nānuvādamātramapi labhamānā ’rthāntarē vartēta | tadyathā ‘dadhnēndriyakāmasya juhuyāt’ ityatra prakaraṇaprāptamapi santaṁ hōmamēva dhāturanuvadati na vidhānārthamapyanyadēva gamanādi dhātvarthāntaraṁ bravītīti | tataśca grahasya prādhānyānuvādādēkatvasya ca guṇabhāvavidhānādaparō vākyabhēdaḥ | śrutyā cāvaśyaṁbhāvini grahaprādhānyavidhānē labhyamānē kō jātucidarthātklēśēna kalpayiṣyati |

kvaciddravyaparicchēdādēkatvamapi cārthavat |
atō na tadvaśēnāpi dvitīyā svārthamujjhati ||

tasmācchabdasāmarthyādubhayatra prādhānyaṁ grahītavyam | tatra cānirūpaṇādavivakṣētyuktam | bhāṣyamapyētēṣvēva vākyabhēdēṣu yōjayitavyam | nanu ca ‘agnēstr̥ṇāni’ ityatra dvitīyāsaṁyōgābhāvādyathōktavākyabhēdābhāvādēkatvavivakṣā syāt | naiṣa dōṣaḥ | yadyapyēṣā ṣaṣṭhī viśēṣaṇatvādguṇabhūtamivāgniṁ pratipādayati tathāpi saṁbandhāntarābhāvādaṅgāṅgisaṁbandha ēva jñāyatē | tatrāpyagnēḥ prayōjanavattvāttr̥ṇāpacayasya tadabhāvādrājñaḥ puruṣa ityatra yathā rājā puruṣasya svāmyēvamagnistr̥ṇāpacayasya svāmītyētadēva gamyatē | yadyapi caiṣā pañcamī syāt | tathā ’pyagnyapādānakasya tr̥ṇāpacayasya phalābhāvādavaśyaṁ ‘madhyātpūrvārdhācca dviravadyati’ itivadavivakṣitaguṇārthā kāryavaśēnāgniprādhānyaṁ lakṣayantī pravartatē | tataścāgnēḥ
[p. 723]
prādhānyamēkatvasya ca guṇabhāva ityādi pūrvavadēva yōjanīyam | tr̥ṇānītyētadapi bahuvacanamavivakṣitamiti vyākhyēyam | tathā ‘bhinnē juhōti’ ityādiṣu | yadi tāvadbhinnaikatvayōrniyōgavikalpasamuccayādibhirnimittatvaṁ saptamyōcyēta tataḥ pratyēkaṁ vākyaparisamāptēḥ parasparasaṁbandhābhāvaḥ | athaikatvamupādēyatvēna pratipādyēta bhinnamanupādēyatvēna tatō yadyapi guṇatvapradhānatvavirōdhō nāsti tathāpi pūrvavadēva virōdhaḥ | ēkavākyatvē nānārūpatvaṁ nāmētyavivakṣā | satyāṁ cākāṅkṣāyāṁ vivakṣyēta | sā cōpādīyamānēṣvākāṅkṣōpajāyatē nōddiśyamānēṣu | uddiśyamānē hi prātipādikārthasaṁbandhimātrāpēkṣitvānna saṁkhyākāṅkṣā | pramāṇāntarādēva vijñātasaṁkhyatvāt | atō yādr̥śaṁ grahādi pramāṇāntarē ’vadhr̥taṁ tādr̥śyasya saṁmārgādaya iti niścīyatē | sarvalakṣaṇēṣu pratītimātraupayikatvādanuṣṭhānānaṅgatvam | yathā yō ’yaṁ śuklavāsā dr̥śyatē tamānayētyādiṣu vāsaḥprabhr̥tīnām | tatra yāvatā vinā ’nuṣṭhānaṁ na sidhyati tāvadupādātavyamiti grahādimātraṁ parigr̥hyatē |nanu bahuṣu vivakṣitēṣu bahuvacanamiti—avivakṣitō ’pyavidyamānō ’rthō na śakyō vaktumiti manyatē | tatra vēdasya nityatvādyathōccaritārthānvēṣaṇamātrē puruṣāṇāṁ vyāpāra iti na kartēva paryunuyujyatē | tēna prātipadikārthānugrahārthā vibhaktiriti draṣṭavyam | kārakapratītiparā vā satī nāntarīyakatvātsaṁkhyāṁ pratipādayati | yathā prakāśanārthaṁ prajvālitō ’gnirindhanaṁ bhasmī karōti, ēvamatrāpi‘prathamaṁ vā niyamyēta’ ityēvaṁ karmatvapratipādakamēkavacanam | ‘yasya purōḍāśau’ ityādiṣu cādhikārikaṁ havirubhayatvavaddvivacanam | anyathā hi‘mukhyaṁ vā’ iti kadācidāgnēyagrahaṇābhrāntiḥ syāt |api ca grahaḥ prātipadikārthaiti—yadā ’nviṣyamāṇamapi kriyāsaṁ
[p. 724]
bandhitvaṁ na ghaṭatē tadā tulyāyāmavivakṣāyāṁ varaṁ dravyaviśēṣaṇamēvēdamityabhiprāyaḥ | tataśca saṁmārgastēna vinā ’pyaviguṇaḥ | jātisaṁkhyā caiṣā pratyēkaṁ saṁmr̥jyamānavyaktigatā vā samarthanīyā || 14 ||

paśau punardravyasya niṣprayōjanatvātsaktuvadavivakṣitēpsitārthayā dvitīyayā kāraka sāmānyaṁ lakṣayitvā tadviśēṣākāṅkṣāyāṁ satyāṁ bhūtabhavyasamuccāraṇadravyakarmasaṁyōganyāyēnakaraṇatvēna guṇabhāvē ’vagamitē sarvēṣāmēva jātidravyaṁsaṁkhyāliṅgānāṁ bhāvanāṁ yāgaṁ ca pratyupādīyamānatvādavairūpyēṇa viśiṣṭaikabhāvanāvidhānādarthāpattilabhyaviśēṣaṇavidhyantarāvirbhāvāccaikavākyatvasiddhiḥ || 15 ||


iti grahaikatvādhikaraṇam || 7 ||

[p. 725]
ēkatvavadēva grahatvasyāpi pradarśanārthatvāccamasēṣvapi saṁmārga ityupanyasya pradarśanārthatvē pramāṇābhāvādvākyēna ca saṁbandhōpādānādgrahādavacchidya śrutyā kēvalasaṁmārgavidhānātpūrvapakṣaḥ parigr̥hītaḥ | iha tvavaghātādivadēva bhaṅgōddhārau kartavyau | nanvēvaṁ sati tēnaiva gatatvādadhikaraṇamēva nārabdhavyam | satyaṁ nārabhyēta yadi grahādhikaraṇēnāvivakṣākāluṣyabuddhirna syāt | ēvaṁ tvēkatvavivakṣāsaṁtrāsitaḥ sarvamēvāvivakṣitaṁ manyatē | athavāgnēyādyapūrvāṇāṁ karmabhēdādbhēdē sati yuktā ’vaghādīnāṁ vyavasthā | jyōtiṣṭōmakarmaṇastvēkatvādēkāpūrvasādhanayōrgrahacamasayōrdharmasaṁkara ityabhiprāyaḥ | saṁskārādvēti cāpūrvasādhanaprayuktatvēna pratipradhānāvr̥ttikriyōpapādanārtham || 16 ||


[p. 726]
yathāsthūlaṁ tāvaduttaram | grahāsaṁbandhē sati saṁmārgavidhānābhāvādavaśyaṁbhāvitvācca saṁbandhyantarasya na kēvalasaṁmārgavidhānam | athavā grahaśabdēna yadapūrvaṁ lakṣitaṁ tatprayuktatvādvyavasthā | nanvapūrvasaṁyōgāviśēṣādityēkāpūrvābhiprāyam | satyapi tu karmaikatvē tadapūrvābhēdē ca grahacamasābhyāsānāmayugapatkālatvātsvarūpasāhityamēkasminkarmaṇyapūrvē vā na saṁbhavatītyavaśyaṁ pratyabhyāsamavāntarāpūrvabhēdēna bhavitavyam | vinā ’pi cābhyāsēna yāgasvarūpasiddhēradr̥ṣṭārtha ēvābhyāsaḥ | tataśca grahaśabdōpasthāpitapratyāsannāvāntarāpūrvātikramakāraṇābhāvādvyavasthāsiddhiḥ | avaghātādivadēva ‘phalaṁ tu saha cēṣṭayā’ ityēṣō ’rthō
[p. 727]
yōjayitavyaḥ | na caikatvavivakṣāvadgrahatvavivakṣāyāṁ vākyabhēdō bhaviṣyatīti pūrvādhikaraṇēna bhramitavyam || 17 ||


iti camasādhikaraṇam || 8 ||
yadi saptadaśāratniḥ, vājapēyasyēti vidhīyatē, yūpaśabdō yathākathaṁcittadanuvādaḥ | tataḥ ṣōḍaśipātrē nivēśaḥ | athāpi yō vājapēyasya saṁbandhī sa saptadaśāratniriti vidhīyatē tathā ’pyēvam | atha yō yūpaḥ sa saptadaśāratniriti vacanavyaktiḥ, vājapēyaśabdō yathākathaṁcidviśēṣaṇaṁ prakaraṇaprāptānuvādō vā | tatastadaṅgapaśuyūpasyēdaṁ parimāṇamiti | kiṁ prāptam |

ānantaryātpradhānatvāttathā prakaraṇācchrutēḥ |
vājapēyēna saṁbandhaḥ sākṣānna paśunā saha ||

sākṣātkarmaṇaḥ saptadaśāratnitvaṁ na saṁbhavatīti tadaṅgadravyaṁ gr̥hyatē | yatra yadēva sākṣātsaṁbandhi tadēva grahītavyam | yadyapi paśurapi vājapēyaprakaraṇāntargata iti tatsaṁbandhē ’pi prakaraṇādanatirēkō bhavatyēva, vājapēyasya taddhi bhavati | tathā ’pyaṅgapradhānānāṁ bhinnakathaṁbhāvayōgitvādvājapēyakathaṁbhāvēnāgrahaṇātprakaraṇabādhō ’bhidhīyatē | vājapēyasyēti ca ṣaṣṭhīśrutyā saṁbandhō bhavati | bhavatastu yūpasāmānādhikaraṇyādvākyēna syāt | na ca vājapēyaśabdavēlāyāṁ kaścidvirōdhō yēna lakṣaṇāśrīyatē ‘guṇē tvanyāyakalpanā’ iti tadvaraṁ
[p. 728]
yūpaśabda ēva lakṣaṇā | tasmādūrdhvapātra ēva nivēśa iti prāptē ’bhidhīyatē |

agatyā lakṣaṇāvr̥ttiḥ samabhivyāhr̥tairbhavēt |
na cōrdhvapātrasaṁbandhī yūpaśabdaḥ pratīyatē ||

yō hi prakaraṇamavyavahitasaṁbandhaṁ cānujighr̥kṣati tasya yūpaśabdō ’narthakaḥ syāt | ūrdhvapātraṁ lakṣayiṣyatīti cēnna | asati sāmānādhikaraṇyē ’nyathā saṁbhavē vā lakṣaṇābhāvāt | asmatpakṣē punarna kiṁcillakṣaṇāvr̥ttam | ṣaṣṭhyāḥ saṁbandhamātravācitvēnānaṅgē ’pyupakārakamātrāpēkṣayōpapannatvāt | na hyasāvaṅgāṅgisaṁbandhamēvaikaṁ bravīti | anaṅgamapi sa yūpastadaṅgapaśvarthatvādupakārakō vājapēyasya | yattvānantaryēṇa ṣaṣṭhīśrutirviniyōjikēti, tadyūpa śabdēnāpi sahāviśiṣṭam | ataśca saptadaśāratnividhiparē ’nūdyamānatvādyādr̥śaṁ vayaṁ vājapēyasya yūpaṁ paśyāmastādr̥śasya grahaṇamiti paśuyūpāśrayaṇam | asti tvēṣā ’pi jijñāsā yadi vājapēyasya sākṣādyūpaḥ syāditi | yadā tu sē nōpalabdhastadā pakṣāntaramavalambitam | kiṁ ca |

vājapēyēna saṁbandhastrēdhā ’pi na nirūpyatē |
sākṣātsaṁbandhimātrēṇa tadyūpēnāthavā sphuṭaḥ ||

sākṣāttāvanna saptadaśāratnitvaṁ yujyata ityuktam | saṁbandhimātramapyanirdiṣṭaṁ, vājapēyasyētyētāvanmātrēṇa na jñāyēta | yūpaśabdārthastvatatsaṁbandhitvāddūrabhraṣṭaḥ | tasmādyathōktamēvāsya viśēṣaṇatvam | adhikāraprakaraṇaprāptamanuvadiṣyati | vakṣyati hyētat ‘ārā
[p. 729]
dapīti cēnna | tadvākyē hi tadarthatvāt, ityatra yathā prakaraṇavaśēna tadupakārimātrē dharmā vidhīyantē na sākṣādaṅgēṣvēva kēvalēṣviti | tasmānna kēnacitpramāṇēna virōdha iti || 18 ||


iti ānarthakyatadaṅgādhikaraṇam || 9 ||
ēvaṁ saṁskāradravyaguṇā vicāritāḥ | idānīṁ yatkarmaiva karmasaṁbandhitvēna śrūyamāṇamarthātsaṁskāratvaṁ pratipatsyatē tadvicāryatē | tatrābhikrāmamiti ṇamulā vīpsārthōpādānādabhikramyābhikramya kimapi karōtītyapēkṣitē paraśca juhōtiḥ prakr̥taprayājagrāhī dr̥śyatē | tatkimabhikramaṇaṁ tēnaiva saṁbadhyata uta prakr̥tamātrēṇēti | saṁbandhaśravaṇē ca sati saṁśayākṣēpaparihārāvaruṇādhikaraṇavaddraṣṭavyau | karmaṇō ’mūrtatvādvākyēna ca svasaṁbandhōpādānāt | anēnaiva viśēṣēṇa punarārambhaḥ | yattatra samānādhikaraṇaṁ dravyamupāttaṁ tadviṣayaniyamē ca tatsādhyākriyāsaṁbandhasyōpapattitvam | iha tu tasyaiva sādhyatvam | apēkṣitaśca guṇaḥ paricchēdakatvēna vijñātakriyāsaṁbandhaprakāraḥ | ta tvatrābhikriyā | nānābhūtāni ca tatra kriyāntaradravyāṇi | atra punaḥ sarvakarmasu sa ēvādhvaryuḥ kartētyapunaruktatā | kiṁ tāvatprāptaṁ sarvārthamiti | kutaḥ |


[p. 730]
karmaṇaḥ karmasādhyatvaṁ nāmūrtatvātpratīyatē |
tasmājjuhōtisaṁbandhaṁ parityajya vidhīyatē ||

na tāvadabhikramaṇēna hōmaṁ karōtīti vaktuṁ śakyam | atō na prayājaiḥ saṁbadhyatē | tataścāruṇādhikaraṇapūrvapakṣavadvākyabhēdaḥ syāt |nanvanēnaiva hētunā’nyatrāpyanaminivēśa ityaruṇācōdyamēva | parihāraścākhyātē karturguṇabhūtatvādbalāddhōmasaṁbandhāpattērna juhōtinā gr̥hītēna prayājādīnāṁ kartrā saṁbandhaḥ | anyatra tu prakaraṇagr̥hītasya pradhānabhūtasya kartuḥ saṁbandhō na virōtsyatē || 19 ||

sarvathā tāvadabhikrāmamityētatpadaṁ na kriyāntaramantarēṇa nirākāṅkṣī bhavati | na hyētaddravyasaṁbandhaṁ kathaṁcidapi bravīti | tasmātprakr̥taprayājagrāhiṇā juhōtinaikavākyatvāttādarthyaṁ vijñāyatē | śaknōti ca kartr̥pratyāsattikaraṇēna tadupakartum | apēkṣitā cāhavanīyapratyāsattiradhvaryōḥ prayājaiḥ | aruṇatvavadēva vā ’rthāddravyasaṁbandha iti karturupasarjanatvē ’pi na kaściddōṣaḥ | ēvaṁ cōpakārarūpēṇa karmāpi karmasādhyaṁ bhavatītyētadapi
[p. 731]
siddham | yadā tvatisthūlatvānnaivābhikrāmamityētatpadamātravicchēdēna pūrvapakṣaḥ | kriyatē | kathaṁ tarhi | yajjuhōtīti samastaprakaraṇajuhōtyanuvādēnābhikramaṇavidhānādavāntaraprakaraṇasya cābhāvānmahāprakaraṇaviniyōgāśrayēṇa pūrvapakṣāśrayaṇam | tadā ‘kartr̥guṇē tu’ abhikramaṇē ’vāntaraprakaraṇāparyupasthāpitaprayājakarmāsamavāyāttatprakaraṇaikavākyatvābhāvamātramēva vākyabhēdaḥ syādityuktvā ‘sākāṅkṣaṁ tviti’ avāntaraprakaraṇamēva prayājacōdanāprasr̥takathaṁbhāvākāṅkṣāsaṁbandhadvārā tadēkavākyatvēna siddhāntō ’bhidhīyatē | yadapi ‘asamāptaṁ hi pūrvēṇēti’ tanna vākyāsamāptyabhiprāyēṇa | kiṁ tarhi | asamāptaṁ hyavāntaraprakaraṇaṁ pūrvēṇa prayājasvarūpaguṇavidhinētyarthaḥ |

yēnābhikramaṇādūrdhvaṁ prayājānāṁ guṇō ’paraḥ |
vidhāsyatē prayājānāṁ tasmātprakaraṇāstitā || 20 ||


iti abhikramaṇādhikaraṇam || 10 ||

[p. 732]
siddhē karmaṇāṁ karmasamavāyē ’dhunā ’vāntaraprakaraṇamahāprakaraṇayōḥ kataradviniyōjakamityupavītamudāhr̥tam | tatra sāmidhēnyanuvākavibhāgapradarśanaṁ sāmidhēnīprakaraṇasadasadbhāvivēkārtham |nanu darśapūrṇamāsayōrēva prakaraṇamiti—mahāprakaraṇagrastatvānnaivāvāntaraprakaraṇānyāvirbhavanti | athavā ’gnisamindhanaprakāśanadvārēṇa dr̥ṣṭasaṁskārārthatvānna tāsāṁ prakaraṇamiti manyatē | naitadēvam |

kathaṁbhāvō hi bhāvānāṁ yāvadākhyātamiṣyatē |
na tasya pratibandhō ’sti mahāprakaraṇādibhiḥ ||

nānyaprakaraṇāpattiḥ saṁskārō vā vihanti tam |

yathaivāṅgavākyāni paripūrṇasvārthāni santi darśapūrṇamāsavākyēnaikavākyatāṁ yānti na cātmarūpaṁ jahati, ēvamaṅgabhāvanāḥ svāṅgaparipūrṇāḥ paramabhāvanāyāṁ saṁbadhyantē | na tadadhīnatvēna tāsāṁ svadharmanivr̥ttiḥ | saṁskārō ’pi cāpūrvārthatvāttatsiddhyupāyamapēkṣamāṇaḥ prakaraṇī bhavati | dr̥ṣṭārthēṣvapi niyamādr̥ṣṭasiddhyarthaṁ kathaṁbhāvāpēkṣōtpattēḥ prakaraṇasadbhāvaḥ |

dr̥ṣṭē ’pi ca phalē naiva sā ’pēkṣā na pravartatē |
dr̥ṣṭēnaiva tu kēnāpi sōpāyēna nivartyatē ||


[p. 733]
tasmādēvaṁvidhānāmapyaṅgānāmavāntaraprakaraṇēna bhavitavyam | ataśca yadyapi dr̥ṣṭārthākāṅkṣā dr̥ṣṭēnaiva pūryatē | agnisamindhanaprakāśanaṁ bhāvayētkēna—sāmidhēnyanuvacanēna, kathaṁ, vivakṣāprayatnābhidhātādikramōpajanitavarṇagrahaṇasāmarthyakaraṇaśrōtrasaṁskārānugr̥hītēnēti, tathāpi niyamādr̥ṣṭaṁ kathaṁ sētsyatītyanuvartata ēvākāṅkṣā | sā ca śāstracōditēnādr̥ṣṭārthēnaivōpāyēna pūryatē | tasmādasti sāmidhēnyanuvacanasyōpavītādigrahaṇasamarthamavāntaraprakaraṇam | ēvaṁ tarhi tasya saṁnikarṣēṇa balīyastvāttadaṅgatvēnaiva bhavitavyamiti kutō mahāprakaraṇaviniyōgāśaṅkā | ucyatē | satyamētadēvaṁ syāt | yadi tasya nivitpadavyavadhānēna prakaraṇavicchēdāśaṅkā na syāt | ēvaṁ tarhi vicchinnē tasmiñjitaṁ mahāprakaraṇēnēti | naitadēvam | kutaḥ | kāmyasābhidhēnīkalpasaṁkīrtanēnāvicchēdasaṁdēhādavispaṣṭaṁ mahāprakaraṇam | kiṁ tāvatprāptam |

abhitaḥ sāmidhēnīnāṁ kīrtanātprakriyā sthitā |
paraprakaraṇē pāṭhō nividāmathavā ’ṅgatā ||

yathā darśapūrṇamāsaprakaraṇē pūṣādyanumantraṇānyasaṁbaddhānyapi na purastātprakaraṇaṁ vicchindanti tathā nivitpadānyapi na vicchindyuḥ prakaraṇam | athavā ’vāntaraprakaraṇēna nividāmapi sābhidhēnyanuvanacanāṅgatvānnaivāsaṁbaddhapadavyavāya ityupapannamupavītamapi tadaṅgamēvētyēvaṁ prāptē brūmaḥ |


[p. 734]
vicchinnā sāmidhēnīnāṁ nividbhiḥ prakriyā yataḥ |
na hi kāmyaiḥ punaḥ kalpaiḥ saṁdhātuṁ sā hi śakyatē ||

tāvaddhi prakaraṇamanuvartatē yāvadviniyōgārhaṁ paśyati | asaṁyuktaṁ ca prakaraṇēna vini yujyatē | tadiha nivitpadāni tāvalliṅgēna sāmidhēnībhistulyānyagnisamindhanē viniyujyantē ‘dēvēddhō manviddha’ iti | tatra yadyagniḥ sāmidhēnyaṅgaṁ bhavēttatastaddvārēṇa tānyapyaṅgaṁ bhavēyuḥ | athānaṅgē satyapyaṅgatā kalpyatē tataḥ sāmidhēnīnāmapi nivitpadāṅgatvaṁ kaścitkalpayēt | tēna nivitsu tāvatprakaraṇaṁ nānuvr̥ttam | kāmyāstu kalpāḥ śrutyaiva puruṣā rthatvēnāvagatā iti naiva sāmidhēnyanuvacanēna gr̥hyantē | yadi punarnividō ’ṅgaṁ bhavēyustatō gōdāhēnanyāyēnāśrayagrahaṇādapi tāvatkāmyēṣu prakaraṇānuvr̥ttiḥ syāt | athāpi kāmyānāmaṅgatvaṁ bhavēttathāpi pūṣādyanumantraṇavatprakaraṇābādhaṁ nividāṁ kathaṁcidanusaṁdhānēnādhyavasyēma | na tvanyataradastītyasatyavāntaraprakaraṇē mahāprakaraṇēna sarvārthatā | nanu ca yadi vicchinnē prakaraṇē kāmyāḥ kalpāḥ śrūyantē tata ēkaviṁśatyā pratiṣṭhāṁ bhāvayētkimāśritayēti prakaraṇēnāśrayē ’nupanīyamānē sākāṅkṣatvādaparipūrṇatā prāpnōti | atha vākyēnāśraya upanīyēta tataḥ prāptē karmaṇi saṁbandhadvayakaraṇādvākyaṁ bhidyēta | tatra yadi
[p. 735]
vākyabhēdō ’bhyupagamyēta krathaṁcidvā parihniyēta tatō rēvatīvāravantīyasaubharādiṣvapyēvamēva vākyēna prakr̥tāśrayadānātsiddhāntahāniḥ | athāśrayalābhārthaṁ kathaṁcidanuvartēta prakaraṇaṁ tata upavītamapi tathaiva prāpnōtīti sarvathā saṁkaṭamētat | ucyatē |

guṇātkāmō na yuktō ’tra vicchinnaprakriyāśrayāt |
anēkārthavidhiḥ śakyō nāpūrvātkarmaṇō vinā ||

naivātraikaviṁśatyādērguṇātphalam | kiṁ tarhi | rēvatīvāravantīyādivākyavadēvānēnāpi viśiṣṭaṁ karma vidhīyatē | tataśca bhāvārthādhikaraṇanyāyēna dhātvarthātphalam | ata ēkaviṁśatyādivīśiṣṭēnānuvacanēna pratiṣṭhādi sādhayēt | kathamiti—anubrūyāditi śabdasāmānyātsaṁkhyāpratyāsattēśca sāmidhēnyanuvacanavaditi gamyatē | tataśca saṁkhyēyānāmr̥cāmanyēṣāṁ ca dharmāṇāṁ prāptiḥ | yadyapi cātra karmāntaratvākarmāntaratvayōḥ phalaṁ nāsti tathāpi vākyamēvamavakalpata itītthaṁ varṇitam | na tvēvaṁ satyētānyanuvacanāntarāṇi darśapūrṇamāsābhyāmagr̥hītatvātpr̥thagēva prayōktavyāni | na tāvadētēnāsmatpakṣō nivartyatē | sarvathōpavītasya sarvārthatvasiddhēḥ | na ca svatantraḥ prayōgaḥ syāt | kutaḥ |

paścādyasyōcyamānō ’yamanuśabdaḥ prayujyatē |
na tasyānyaprayuktatvātsvātantryē sati labhyatē ||

yō hi nigadaḥ prāk sāmidhēnībhyaḥ prayujyatē sa nivitpadavadēva na sāmidhēnyaṅgam | tadanantaratvēna cōcyamānāsvanubrūyāditi vidhirna svatantrāṇām | tadyadi pr̥thak prayōgaḥ syāttataḥ sāmidhēnyaṅgamātragrahaṇāditarēṇa nigadēna vinā ’nuvacanatvaṁ vihanyēta | kiṁ ca |

sāmidhēnītvamapyāsāṁ na syādagnisamindhanāt |
na cāprayōgamadhyasthaḥ śakyō vahniḥ samindhitum ||

ēkaviṁśatyādibhistāvadavaśyaṁ sāmidhēnyaḥ saṁkhyātavyāḥ | tāścāgnisāmindhanaṁ prakāśayantyaḥ sāmidhēnya ityucyantē | sa cāgniḥ paraprayuktastābhiḥ prakāśayitavyaḥ | tēna
[p. 736]
‘arthābhidhānakarma ca’ ityasya prakr̥tivadanupravēśātprākr̥tasya sāmidhēnīkāryasyāgnisamindhanaprakāśanasyaitēnaiva prasaṅgataḥ prāptērarthātprayōgamadhyapātisamindhanādhīnatvam |nanvēvamapyēṣāmēva kāmyānāṁ kalpānāṁ sarvēṣāmantyasya vōpavītamaṅgaṁ syāt | naitadēvam | kutaḥ |

prākr̥tēna kathaṁbhāvē tadīyē pūritē sati |
paścātsaṁnidhinā ’ṅgaṁ syātsa ca prakaraṇāvaraḥ |

sarvāsvēva vikr̥tiṣu yatprākr̥tāṅgamadhyē na paṭhitaṁ tadakḷptōpakāratvātprākr̥tairnirākāṅkṣīkr̥tai prakaraṇē paścādāgacchatsaṁnidhiviṣayō bhavati | sa cāvirōdhē viniyuṅktē, virōdhē tu vidēvanādivatprakaraṇēna bādhyatē | tasmātkr̥tsnadarśapūrṇamāsārthamupavītamiti siddham || 21 ||


iti upavītasya darśapūrṇamāsāṅgatādhikaraṇam || 11 ||
‘ānarthakyāttadaṅgēṣu’ ityasyāpavāda ārabhyatē | vāraṇavaikaṅkatāni hōmārthānyahō
[p. 737]
mārthāni ca pātrāṇi yajñagāmitvēna vihitānyādhānaprakaraṇaṁ bādhitvā katamasya yajñasya bhavantiti ‘ānarthakyāttadaṅgēṣu’ iti pavamānahaviḥṣu vijñāyantē | tathā prāptē ’bhidhīyatē |

vākyēnādhānatulyāni pavamānahavīṁṣyapi |
tēnāsati tadaṅgatvē sarvayajñārthatēṣyatē ||

prakaraṇagamyā pavamānahaviṣāmādhānārthatāṁ bādhitvā vākyēnāgnyarthatā vijñāyatē ‘yadāhavanīyē juhṇati’ iti | tatracōdyatē | yadyasmādvākyādāhavanīyaḥ pavamānahaviṣāṁ saṁskāryō bhavati tataḥ samānavākyanirdēśādagnihōtrādīnāmapi prāpnōti | atha tēṣāṁ phalavattvādāhavanīyō ’ṅgaṁ tataḥ pavamānahaviṣāmapyaṅgamēva syāt | na hyēkaṁ vākyaṁ phalavatāṁ guṇabhūtamaphalānāṁ ca pradhānabhūtamāhavanīyaṁ vaktuṁ samartham | vidhyanuvādōddēśyōpādēyaguṇapradhānānāṁ yugapadvirōdhāt | saptamī caikatra dvitīyārthaṁ lakṣayati | anyatra svārthamēva vadatīti virōdhaḥ | tathā ca viśvajidādīnāmaśrutaphalānāmaṅgatvaprasaṅgaḥ | sarvaṁ cāyuktamētat | niṣpannaścāhavanīya upadiśyatē | phalavatkarmānurōdhēna ca bhāvyāhavanīyasaṁjñā
[p. 738]
vijñāyatē | tasmātkilaivaṁ varṇanīyam | dvē hyētē vākyē tulyarūpē | pavamānahaviṣprakaraṇa ēkamaparamanārabhyavādē | tatra prākaraṇikēna niṣpādyamānatvātsaṁskārāpēkṣiṇa āhavanīyasyāphalānāṁ pavamānahaviṣprabhr̥tīnāṁ saṁskāratvēna vidhānam | anārabhyavādēna tu niṣpannasya sataḥ sarvakarmāṇyuddiśyādhikaraṇatvēna vidhānam | tasmādavirōdha iti | vayaṁ tu brūmaḥ | kimanēnāśrutavākyakalpanāklēśēna | anyathā ’pyētadupapadyata ēva | bhavantu nāma pavamānahavīṁṣyādhānāṅgam | tathāpi na tatra pātrāṇi bhavanti | vājapēyasya yūpa iti hi yūpagrahaṇādvyavahitasaṁbandhē ’pi ṣaṣṭhyupapattēstathā kalpitam | na tvihaivaṁ kiṁcidasti | yattu yajñāvacaragrahaṇaṁ tatprakr̥tayajñābhāvādanārabhyavādarūpēṇa sarvatra vidadhāti | taccaitatpūṣādyanumantraṇanyāyēnaiva sētsyatīti nārthō ’dhikaraṇēna | sūtraṁ tu pūrvasyaiva padōttaratvēna nēyam | nanu nividāṁ sāmidhēnyaṅgatvānna vyavadhāyakatvaṁ syāt | ata āha—guṇānāṁ ca parārthatvāditi | tadvyākhyātam | tathā hi |

vadanti sāmidhēnīvannividō ’gnisamindhanam |
saṁyuktatvādatastāsāṁ nāṅgaṁ prakaraṇēna tāḥ || 22 ||


iti vāraṇādīnāṁ sarvayajñāṅgatādhikaraṇam || 12 ||
yathāsaṁyōgaṁ nivēśārthamārambhaḥ | kutaḥ saṁdēha iti | saṁyōgasyaiva dvēdhā pratibhānāt |

sādhāraṇyēna saṁyōgaḥ saṁdigdhaḥ kālakarmabhiḥ |
viruddhaḥ karmasaṁbandhē na kramaḥ kālasaṁgatau ||

tulyakakṣau hi saṁbandhau viruddhau na vilakṣaṇau |

[p. 739]
tulyatvaṁ karmasaṁbandhē vaiṣamyaṁ kālasaṁgatau ||

nityaṁ tatrānuvākyābhiryāgānāmēva saṁgatiḥ |
na kālayōḥ kramastasmātpradhānāṅgatayā hataḥ ||

guṇānāṁ ca parārthatvādityanēnāpi hētunā |
saṁbaddhaṁ nājyabhāgābhyāmanuvākyācatuṣṭayam ||

tasmādājyabhāgakramaṁ bādhitvā vākyēna pradhānārthatvē prāptē ’bhidhīyatē |

mithaścānarthasaṁbandhādiṣṭō nāṅgāṅgisaṁgamaḥ |
na cēhāstyanuvākyānāṁ pradhānairarthasaṁgatiḥ ||

dvē tāvannānuvākyē staḥ karmaikatvē kathaṁcana |
dvayōrapi na naivaitē dēvatē karmaṇōriha ||

amāvāsyāyāṁ tāvatsaumī naiva vidyamānārthā | na hyamāvāsyāyāṁ sōmaḥ pradhānadēvatā | paurṇamāsyāmapyagnisahitasya cōditatvātkēvalasya prakāśanaṁ mahēndrādhikaraṇē nirākr̥tam | na cāgnīṣōmayōrdvayōrapi prayōgaḥ, ‘purōnuvākyāmanvāha’ ityēkakarmaṇi vivakṣitaikasaṁkhyatvāt | athāprāptamapi dvitvaṁ vidhīyatē tatō mantraviśēṣasya dvitvasya ca vidhānā dvākyaṁ bhidyatē | ājyabhāgayōstu kālakr̥taṁ vyavasthāmātraṁ sukaramityuktam |


[p. 740]
tasmātkālārtha ēvāyaṁ saṁyōgō ’ṅgāṅgikalpanāt |
nyāyyaḥ pūrvapratītatvātkālō hi duratikramaḥ || 23 ||


iti vārtraghnyādīnāmājyabhāgāṅgatādhikaraṇam || 13 ||
kramaviniyōgō ’nantaramavasthitaḥ | idānīṁ tadapavādaḥ kriyatē | muṣṭyōḥ karaṇaṁ vāgyamaśca yājamānam | āvēdanamādhvaryavam | tatra kathamaṅgāṅgibhāva āśaṅkyatē | naiṣa dōṣaḥ | ādhvaryavēṣvapi prayōktr̥tvēna yajamānasya kartr̥tvāt | athavā yattatra dīkṣitasyāvēdyamānaṁ tasyāṅgatvēnētarau saṁdihyētē | kasmātpunastulya ānantaryai pūrvasyaivāṅgatvamucyatē na parasya | kēcidāhuḥ | aniyamapradarśanārthamēva prāthamyātpūrvōpādanam | athavā sarvabhāvanāsu kimityupakāryāpēkṣaṇaṁ prathamamutpadyatē | sarvāpēkṣaṇēṣu ca purastāduccaritasya granthānuguṇyātpūrvamālōcanaṁ bhavati | tēna muṣṭikaraṇavāgyamābhyāṁ kiṁ kartavyamityapēkṣitē ‘dīkṣitamāvēdayati’ ityupatiṣṭhatē | na ca tadatikramē hēturasti | śakyatē ca tasyāpi parataḥ prayōjanavattvaṁ kalpayitum | atastadarthatvamēva yuktam | ēvaṁ hastāvanējanasyōlaparājistaraṇārthatvam | ūrdhvaistr̥ṇaidīrghaṁ vēdimadhyē staraṇamulaparājistaraṇaṁ pratyētavyam | sarvatra ca yōgyatvamavāntaraprakaraṇamēkavākyatvaṁ ca mahāprakaraṇadbalīyāṁsi viniyōjakāni | tasmā
[p. 741]
tsarvaṁ pūrvasamāmnātamuttarasamāmnātasyāṅgam | yōgyatvābhāvāttu muṣṭikaraṇavāgyamayōḥ parasparāṅgatvaṁ nōpanyastam | na hyubhayōḥ pradhānārthayōranyōnyāpēkṣā | tēnāyōgyamātramatikramya na dūraṁ gantavyamityēvaṁ prāptē brūmaḥ |

na tāvadēkavākyatvaṁ dr̥śyatē yōgyatā samā |
avāntarakathaṁbhāvastadānīṁ nāvagamyatē ||

na hi dvayōrākhyātayōḥ kēnacidupabandhēna vinaikavākyatvaṁ saṁbhavati | yatprakaraṇaṁ bādhēta | yōgyatā punaranantarārthatvē ca samā | yadvā sarvārthatvē yuktatarā | bahuṣu hi padārthēṣvavadhānamupayujyatētarām | ēkastu yathākathaṁcidapi kriyatē | na cāvāntaraprakaraṇamiha vidyatē | yadi tāvatpūrvasya kathaṁbhāvastata uttaramēvāṅgaṁ prāpnōti | na caivaṁ bhavitumarhati | sādhyāṁśasyāparipūrṇatvāt | na cōttarēṇāsāvakḷptaprayōjanāvasthēna śakyaḥ pūrayitum | ēvaṁ tasyāpyuttarēṇēti yāvatpradhānaṁ prāptam | yadyēvaṁ tatō yō ’ntarālē guṇakāmastēna saha sarvamādhastyamaṅgaṁ saṁbadhyēta, naiva pradhānaṁ yāvatprāpnuyāt, avāntarakathaṁbhāvasya niṣpannatvāditi | ucyatē |

yadi nāmāsya vijñātau syātāṁ vākyagatau guṇau |
avāntarakathaṁbhāvastatastāvantarā bhavēt ||

pradhānakathaṁbhāvastvabhitō ’nyasaṁbandhamātramuktvā yāvadantaṁ gacchatītyanuṣaṅgādhikaraṇē vyākhyātam | nanvēvaṁ sati sarvāvāntaraprakaraṇōcchēda ēva prāpnōti | ucyatē |

paraprakaraṇasthānāmaṅgē śrutyādibhistribhiḥ |
jñātē punaśca tairēva saṁdaṁśēna tadiṣyatē ||


[p. 742]
sarvēṣāṁ hi prayājādīnāmaṅgaṁ kiṁciduktvā punaḥ parāmarśō ’stīti tatparyantāvāntaraprakaraṇakalpanā bhavati | anyathā hyavyavasthaiva syātsarvaśēṣāṇāṁ parasparaśēṣatvaprasaṅgāt | yatra punaḥ saṁkīrtanaṁ nāsti tatra sarvaṁ pradhānārthamēvādhyavasātavyam | tasya tu kiṁ kēvalasyātha sāṅgasyētyatra vivēkaṁ ‘prakaraṇaviśēṣādasaṁyuktaṁ pradhānasya’ ityārabhya vakṣyati | tadiha yōgyatayā muṣṭikaraṇādīnāṁ sāṅgapradhānārthatvaṁ niścitam | yadi tvāvēdayituṁ staritumiti ca śrūyēta tataḥ ‘tumunṇvulau kriyāyāṁ kriyārthāyām’ ityēkavākyatayā viniyōgō bhavēt | na tvēvamasti | tasmātsarvārthatvamiti || 24 ||

itaścānantaryamapramāṇam | yata ēkavākyatālakṣaṇamēṣu pratyēkaṁ dr̥śyatē na sarvēṣu | tasmādapi nānyōnyārthatā || 25 ||


iti ānantaryāniyāmakatvādhikaraṇam || 14 ||
yathāsaṁyōgaṁ dharmavyavasthōktā | sa tu saṁyōgaḥ kimēkadēśēnāpi bhavatyuta samastēnaivēti vicāraḥ | kiṁ caturdhākaraṇavidhāvāgnēyaśabdēna dvidēvatyō gr̥hyatē na vēti | gr̥hyata iti brūmaḥ | kutaḥ |

śakyatē hi dvidēvatyaḥ saṁlakṣayitumēkayā |
agnīṣōmahaviryōgō manōtāyāmivāgninā ||


[p. 743]
yadyapyagniradēvatā na tvasamavētaḥ | samavētatvaṁ cōpalakṣaṇakāraṇaṁ na dēvatātvam | na cātrāgniḥ kāryayōgī | yēnātyantamādriyēta | kiṁ tarhi | upalakṣaṇārthaḥ | na cōpalakṣaṇāni yathāśrutānyēvōpāṁśuyājāntarālakālalakṣaṇārthapurōḍāśadvayavatkāryēṣvāśrīyantē |

tathā pātnīvatē ’pyuktā tēna tvaṣṭuratantratā |
tathā ḍitthasya mātēti mātā ḍitthaḍavitthayōḥ ||

upalakṣaṇakāryayōrmithaḥ saṁbandhābhāvātsādhāraṇatvam | bhāṣyakārēṇa tvētadēvānuṣajyōktaṁ mithastēṣāmasaṁbandhādacōdanā syāditi | bhavati caivaṁvidhānāṁ sādhāraṇatvaṁ tathā ca prāśitrē dr̥śyata iti || 26 ||

yathaiva hi grahatvēna camasā nōpalakṣitāḥ |
āgnēyatvaṁ tathā na syāddvidēvatyōpalakṣaṇam ||

uddiśyamānaṁ tāvadvivakṣitamityuktam | na cāgnīṣōmīyaindrāgnayōrāgnēyatvamasti | na hyatrāgnisattāmātramupalakṣaṇam | kiṁ tarhi | taddhitōpāttaṁ dēvatātvam | agniḥ punastadviśēṣaṇam | yāṁ cōddiśya dravyaṁ tyajyatē sā dēvatā | na ca dvidēvatyō ’gnimuddiśya tyajyatē |

na hi vyāsaṅgivijñānamēkēna vyapadiśyatē |
nāgnīṣōmīya āgnēya ēēndrāgnō vā taducyatē ||


[p. 744]
taddhitārthō ’tra liṅgaṁ hi samarthānāṁ ca taddhitaḥ |
asamarthātsamāsasthānna cāgnērasti taddhitaḥ ||

āgnēya iti yō nirapēkṣāgnidēvatyaḥ sō ’bhidhīyatē | na ca dvidēvatyē nirapēkṣō ’gnirdēvatā | tēnāyaṁ taddhitō nāgnīṣōmādigatāgniśabdādutpadyata iti na tadarthasya dēvatātvamāha | yatra tvasau nirapēkṣō dēvatā sa śakya āgnēya iti vaktum | yattu prāśitravaditi | tatrōcyatē | dēśaviśēṣalakṣaṇārthā ’sminnāgnēyaguṇaśrutiḥ | sāmānyavākyēna sarvatra prāśitrāvadānē prāptē mastakavirōgaviśēṣavidhānārthamētadvacanamiti vaiṣamyam |

sthitē ’dhikaraṇē tvēvaṁ pratyavasthīyatē punaḥ |
aviśēṣādubhau vēti kātīyavacanaśrutēḥ ||

uktaṁ kātyāyanēnēha dr̥ṣṭvā śātapathīṁ śrutim ||

taṁ caturdhā kr̥tvā purōḍāśaṁ barhiṣadaṁ karōti iti |

atrōcyatē |

satyamasti śrutiryēyamaviśēṣēṇa dr̥śyatē |
viśēṣē sthāpyatē sā tu nityaṁ śākhāntarīyayā ||

prāśitrē ’pi tathēti cēt | na | guṇārthatvāt | mastakaṁ virujyēti guṇaparatvādaśakyaḥ sāmānyavidhirupasaṁhartum | idaṁ tu nirguṇaṁ punarvacanaṁ śaknōti sāmānyaṁ svaviṣayē sthāpayitum | dūrasthatvādaśakyō ’syōpasaṁhāra iti cēt | na | yasyayēnārthasaṁbandha iti nyāyāt | tēna—


[p. 745]
avaśyamēva sāmānyaṁ viśēṣaṁ prati gacchati |
gatamātraṁ ca tattēna viśēṣē sthāpyatē dhruvam ||

athavā viśēṣēṇa prāptatvātsāmānyamanūdyatē barhiṣattvakaraṇāvidhānārtham | atha tadapi prāptaṁ tataḥ kramārthaṁ śravaṇamiti vaktavyam | ataścāgnēyasyaiva caturdhākaraṇamiti siddham |yadi tu tatra kēvalāgnidēvatyō nābhaviṣyāditi—lakṣaṇārthā guṇaśrutirityētasyaiva vyākhyā | kēvaladēvatyābhāvē hi manōtāyābhivāgniśabda ubhau lakṣayēt | tadarthā vā guṇaśrutirbhavēt | asti tvēkadēvatyastasmāttasyaiva caturdhākaraṇam | yadyapi cōpalakṣaṇaṁ kāryayōgi na bhavati tathāpi tēnānupalakṣitaṁ na śakyaṁ grahītumityēkadēvatyasyaiva grahaṇamiti siddham || 27 ||


iti caturdhākaraṇādhikaraṇam || 15 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē tr̥tīyasyādhyāyasya prathamaḥ pādaḥ samāptaḥ ||
idānīṁ liṅgaviniyōgaḥ stūyatē | liṅgaṁ nāma mantrāṇāmarthapratyāyanasāmarthyam | tacca
[p. 746]
mukhyē gauṇē ca kēnacitprakārēṇa vidyatē | tatra viniyōgaḥ kiṁ mukhya ēvārthē bhavatyuta gauṇē ’pīti saṁdēhē naiva gauṇō nāma kaścidastīti manvāna āha—kaḥ punarmukhyaḥ kō vā gauṇaiti | tatsiddhisūtrē tu siddhē gauṇē tannimittabhēdaḥ svārthāparityāgavr̥ttitvaṁ ca vyākhyātamityayamarthādvicāraḥ pūrvaṁ pratyētavyaḥ | tatra ca |

śabdārthasyaiva mukhyatvaṁ mukhavatprathamōdgatēḥ |
arthagamyasya gauṇatvaṁ guṇāgamanahētukam ||

śākhādibhyō ya ityēvamivārthē mukhya ityayam |
śabdaḥ śabdābhidhēyatvātsarvēṣvēva prasajyatē ||

paraguṇānāṁ paratrābhāvādavaśyaṁ guṇēbhya āyāta ityēvaṁlakṣaṇaṁ gauṇatvamityataḥ sarva ēva śabda uccaritē ’bhidhīyamānatvādananyagatiḥ śabdaśaktikalpanāṁ kurvannarthāntarēṇāvyavahitatvātprathamamēva mukhamiva bhavatīti mukhyaḥ | tatra paraparikalpitāni tāvadgauṇatvakāraṇānyupanyasyannāha—athōcyēta | yasminnirupapadādityādi |

sarvathā lakṣaṇaṁ nāma yadvyavacchēdakāraṇam |
parādhīnapravr̥ttiśca gauṇō nityaṁ pratīyatē ||

na hi yathā kēvalādagniśabdājjvalanapratyayō bhavatyēvaṁ māṇavakapratyayaḥ | padāntarādhīnatvāt | yatrāpi padāntaraṁ na śrūyatē tatrāpyarthaprakaraṇādilabhyaṁ tadēva vyāpriyata ityavyabhicāraḥ | tadēva ca sāmānyaṁ nāma pravr̥ttihēturguṇa iti | naitadēvam | kutaḥ |


[p. 747]
śabdārthasyaiva sāhityādabhivyaktiriyaṁ kr̥tā |
anyasya dyōtakatvāttu nāpētaṁ mukhyalakṣaṇam ||

yathaiva cakṣuṣaḥ prakāśānugrahāpēkṣitvē ’pi rūpamarthō, yathā vā muktasaṁśayasya mukhyasya varṇakramamātrāgrahaṇasaṁskārasmr̥tisaṁbandhānubhavādyapēkṣitvaṁ tathā ’trōpapadamapi naiva vinā sāmarthyaṁ nāmāpēkṣituṁ śakyatē | apēkṣyamāṇamapi ca dyōtakatvēnētikartavyatāsthānīyatvānna mukhyatāṁ vihanti | tēna vinā ’pyupapadēna sa tasyārthō bhavatyēva | kathaṁcittu nābhivyajyatē | tadyathā gavādiśabdānāṁ pr̥thivyādiḥ | athōpapadasya dyōtakatvaṁ parityajya tulyakalpatōcyatē | yasmānnityaṁ māṇavakāgniśabdasamudāyādasyārthasya pratītiratō ’śvakarṇādivatsamudāyavācyatvē satyavayavasya gauṇatvamiti | taducyatē |

na cāsau samudāyārthaḥśakyō vaktumiha tvayā |
anvayavyatirēkābhyāmarthabhēdō hi dr̥śyatē ||

tatra samudāyaprasiddhirbhavati yatrāvayavārthau tirōdhāya tyaktabhēdaḥ samudāya ēva pratīyatē | gamyatē tvatrāgniśabdasya paiṅgalyaṁ māṇavakaśabdasya ca piṇḍasvarūpaṁ viviktaṁ vācyam | ata ubhāvapi prātyātmikayōrapi vācakatvānmukhyāviti | idānīmavayavānusārēṇaiva samudāyārthatvaṁ samarthayamāna āha—anugatasvārthapadadvayagamyatvānnīlōtpalavadvākyārthaḥ | ataśca tasya padārthapratyāyyatvācchabdaṁ prati pūrvavadēva gauṇatvamiti | tannirākarōti |

agnimāṇavakatvābhyāṁ yadyēkō ’rthō viśēṣitaḥ |
nīlōtpalavadiṣyēta tatō vākyārthatā bhavēt ||

na tvatra tadīyō mukhyārthō ’gnitvamasti | na ca bhavataḥ paiṅgalyaṁ vācyam | asmatpakṣābhēdaprasaṅgāt | tasmānna vākyārthaḥ | tēna jvalanē māṇavakasya ca paiṅgalyē tulyavacchabdapravr̥ttiriti mukhyatvam |māṇavakasyētibhāṣyē paiṅgalyavyatirēkajanitā ṣaṣṭhī | nābhidhātr̥vyatirēka
[p. 748]
janitā | na hi māṇavakasvarūpamagniśabdādgamyatē | na hi paryāyatvē māṇavakaśabdaḥ prayujyēta |athōcyēta yaḥ suṣṭhu prasiddhaiti muktvōpapadavyāpāraṁ yatkr̥taṁ tasyāśrayaṇamanāśrayaṇaṁ ca tē ēva mandasuṣṭhuprasiddhī gauṇamukhyavibhāgāya darśayati | tatrōttaram |

prasiddhiriti vijñānaṁ na cāsyōnātiriktatē |
tasmānna tatkr̥taḥ śakyō viśēṣō vaktumañjasā ||

idānīṁ śrōtr̥gataprasiddhibhēdamūlaṁ vaktr̥gataṁ bahvalpaprayōgitvaṁ vibhāgārthaṁ darśayati |yasya ca bahuśaḥ prayōgaityādi | tannirākriyatē |

alpaśō ’pi prayuktasya sakr̥cchaktirnirūpitā |
na nivartata ityēvamumayōstulyatā punaḥ ||

ihāpi ca gōśabdasya pr̥thivyādau mandasuṣṭhuprasiddhiprayōgau darśayitavyau | tathā cāhuḥ |

maṇḍakairbahuśastr̥ptiḥ kadācitkhaṇḍamōdakaiḥ |
na cātra maṇḍakā mukhyā gauṇā vā khaṇḍamōdakāḥ ||

idānīṁ viśēṣaṁ kathayati | satyapi tāvanmāṇavakasāmānādhikaraṇyē ’ruṇāśabdanyāyēna, sati sādr̥śyē ’bhidhānādasati cānabhidhānādanyatrāsādr̥śyavati vr̥ttidarśanādasati cādarśanādviśēṣaṇatvādavaśyaṁbhāviprathamapratyāyanē sādr̥śyamēva prathamaṁ pratyāyayitavyam | na cānavaga
[p. 749]
tē ’gnau tatpratīyata iti prathamataramagnērabhidhānam | tataśca tatsaṁbandhādēva śēṣapratītērvyaktivadanabhidhēyatvam | santi caivamādiṣu kānicidrūpādisāmānyānītyuktam | tasmādasti gauṇamukhyavibhāga ityārambhamadhikaraṇam | ētē ca tatsiddhisūtrōktaiḥ saha nava gauṇapakṣā draṣṭavyāḥ |

jahatsvārthābhidhāyitvaṁ saṁghātaḥ parikalpanā |
tathā sōpapadā vr̥ttiḥ samudāyaprasiddhitā ||

vākyārthō ’lpaprasiddhitvamēvamalpaprayōgitā |
aṣṭāvētānnirākr̥tya sādhitā guṇalakṣaṇā ||

tatra nityaṁ parārthatvādubhayatra prayōgitā |
sākṣānna hyabhidhānasya kiṁcidabhyadhikaṁ phalam ||

ēvaṁ ca sati gauṇyā vr̥ttyā pūṣādiśabdairagnyādyabhidhānādanutkarṣō bhaviṣyati | anyathā yatra pūṣādayastatra nīyēran | tathā ’gnyādiśabdaiḥ sūryādyabhidhānādavikārē satyārṣacōdakō ’nugrahīṣyatē | ityēvaṁ prāptē brūmaḥ |

arthābhidhānasaṁyōgānmantrāṇāṁ kratuśēṣatā |
mukhyēna ca kr̥tārthānāṁ na gauṇē śrutikalpanā ||


[p. 750]
‘api vā prayōgasāmarthyāt’ ityanēna hi nyāyēnābhidhēyē tāvadviniyōgāya mantrāḥ śrutiṁ parikalpayanti | tatra yadi jahatsvārthā gauṇī vr̥ttirbhavēttatastulyavadubhayatrāpi śrutiḥ kalpyēta | yadi tu gauṇamapi vadatā pūrvataraṁ svārthō ’bhidhēyastadā tadatikramakāraṇābhāvāttadviniyōgaśrutau kalpitāyāṁ nirākāṅkṣēṣu mantraprakaraṇasvādhyāyādhyayanavidhiṣu na punaḥ śrutikalpanahēturastīti na viniyōgaḥ | kiṁ ca |

kr̥tārthē mantrapāṭhē ca gauṇānāṁ smārakāntaram |
anivāritasāmarthyaprāptaṁ kimiti bādhyatē ||

api ca |

mukhyaḥ pratyāyyatē kasmādgauṇē ’pyarthē vivakṣitē |
anyathānupapattyā cēnna dhyānādyupapattitaḥ ||


[p. 751]
pākṣikatvē ’pyanityatvātpakṣē ’narthakatā bhavēt |
nityaṁ mukhyāparityāgānmatpakṣaścāśritō bhavēt ||

na cārthapratyayē siddhē mantraḥ kāryō ’bhidhāyakaḥ |
mantrāmnānārthavattvaṁ ca mukhyēnārthēna sētsyati ||

tēnaiṣa sūtrārthaḥ | yasmādarthābhidhānasaṁyōgānmantrēṣu śēṣabhāvastasmādautpattikēnaivārthēnaiṣāṁ saṁyōgaḥ syāt | kutaḥ | tēnaivāvyabhicāritayā nityasaṁyōgāt || 1 ||

acōditē—pūṣādau, darśapūrṇamāsayōrthanmantrā na viniyujyantē yuktamēva tat | saṁskārasya saṁskāryaparatvālliṅgēna ca prakaraṇabādhāt | kathaṁ punarēṣāmutkr̥ṣṭānāṁ vaidikaiḥ karmabhiryōgaḥ | kathaṁ vā kratvaṅgasāmānyaviniyōgamantarēṇa liṅgaṁ dēvatāyāmēva kēvalāyāṁ viniyōjakamiti | taducyatē |

yāgānumantraṇānīti samākhyā kratuyōjinī |
tasmācchaktyanurōdhēna prāptistaddēvatē kratau ||

yāgānumantraṇasamākhyā hyēṣāṁ yāgasaṁbandhādr̥tē ’nupapadyamānā yāgasāmānyāṅgatvaṁ gamayati |

atō viśēṣacintāyāmaśakyēṣvaniyōjanāt |
śakyārthaviniyōgāya liṅgavyāpārasaṁbhavaḥ || 2 ||


iti mantrāṇāṁ mukhyārthaviniyōgādhikaraṇam || 1 ||

[p. 752]
apavāda ārabhyatē |nivēśanaḥ saṁgamanō vasūnāmityaindryā gārhapatyamupatiṣṭhata iti | yadyapi mantrārthō ’gnāvapyupapadyatē tathāpi taddhitaśrutyaivēndrābhidhānasāmarthyamatra mukhyamiti vijñāyatē | kēṣāṁcittu ‘kadācana starīrasi’ ityēṣā r̥k paṭhyatē | tatra pūrvavadēva saṁdēhaḥ, kiṁ mukhyatvādindrō ’bhidhātavya uta vacanasāmarthyādgauṇō gārhapatya iti | satyapi ca saṁyuktaśravaṇē ’ruṇāvadaśaktēḥ saṁdēhō yōjanīyaḥ | tatra dravyaparicchēdadvārā ’pi krayasaṁbandhō labdhaḥ | iha tu śabdārthasaṁbandhasyautpattikatvēnāśāstrahētutvādatyantāśaktatvam | na hi kathaṁcidindraśabdō gārhapatyaṁ bravīti | abhidhānaṁ cēdaṁ cōditam | upatiṣṭhata ityātmanēpadanirdēśāt | mantrakaraṇavyāpārābhidhānē hyētat | na cābhidhānaṁ muktvā ’nyatra mantraḥ karaṇaṁ bhavati | tēna ‘aindryōpatiṣṭhatē’ ityētāvatā tāvadindrōpasthānaṁ vijñāyatē | gārhapatyamiti ca dvitīyayā ’gnēḥ prakāśyatvam | tatra kiṁ samañjasaṁ kimasamañjasamiti jāyatē saṁśayaḥ | na hīndrōpasthāna ēva sādhanāntaraṁ gārhapatyō jñāyatē | kiṁ prāptam | pūrvādhikaraṇēnēndrōpasthānamiti |kathaṁ dvitīyēti cēt | saktuvatsādhanāntaramadhikaraṇāpādānādi lakṣayiṣyati | śaknōti virōdhādīpsitatamatvamavivakṣyamāṇaṁ kārakamātraṁ lakṣayitum | tatra ca ‘dravyāṇā karmasaṁyōgē’ ityanēna gārhapatyasyāṅgatvaṁ
[p. 753]
bhaviṣyati |yadvōpasthānaviśēṣaṇaṁ saṁbandhādgārhapatyaśabdaindralakṣaṇārtha iti kēcit | ētaduktaṁ bhavati | vibhaktirvā lakṣaṇāvr̥ttā prātipadikaṁ śrutivr̥ttam | prātipadikaṁ vā yajñasādhanasādharmyāllakṣaṇārthaṁ dvitīyā mukhyēti | athavōpasthānaviśēṣaṇamityatradhātvarthamātramuktam | ēkakarmaviṣayatvaṁ hi gārhapatyamantrayōrvipratiṣiddham | yasya mantraḥ karaṇaṁ na tasya gārhapatyaḥ karma | yasyāsau karma na tasya mantraḥ karaṇam | dvau cēha prakr̥tipratyayasamūhēna vyāpārāvupāttau | prakr̥tyā samīpasthānaṁ pratyayēna prakāśanam | tatra prakāśanē yādr̥śaṁ gārhapatyasya kārakatvaṁ tādr̥śaṁ vyākhyātam | idānīṁ mukhyamēva karmatvaṁ prakr̥tyarthaṁ pratyucyatē | tēnaitaduktaṁ bhavati | gārhapatyaṁ samāsīdannindraṁ prakāśayēditi | yadyapi ca pratyayārthaprādhānyāttatkarmatvaṁ yuktaṁ tathā ’pyayōgyatvāttatō nivr̥ttaṁsaṁbandhā- tprakr̥tyarthamupasaṁkrāmati | tasmānmukhyamēva kāryaṁ mantrāṇāmityēvaṁ prāptē brūmaḥ | vacanādayathārthatvaṁ mantrāṇāmiti | kutaḥ |

gauṇatvaṁ yatra nāma syātkvacidbrāhmaṇamantrayōḥ |
tatrānuvādarūpatvānmantrāṇāṁ gauṇatēṣyatē ||

gārhapatyastāvaddvitīyayā pradhānasya pratyayārthasya karmēti śrutyā gamyatē | tēnaindryā sa prakāśayitavyaḥ | tatra yadyayathārthatvaṁ vacanānurōdhēna saṁjātaṁ tathā nāmētyadhyavasātavyam | avaśyaṁ bhāvi hyatra brāhmaṇasya mantrasya vā gauṇatvaṁ | tatra brāhmaṇasyātyantāprāptavidhitvātprathamapravr̥ttēścānanyapramāṇakē ’rthē gauṇatvamayuktam |

mantrasya tu brāhmaṇacōditārthaprakāśanāttatparatantravr̥ttēḥ |
virōdhinaṁ svārthamatītya mukhyaṁ yuktō hi gauṇārthanimittabhāvaḥ ||


[p. 754]
tēna kārakasāmānyaṁ lakṣyatē na dvitīyayā |
yēnātra gārhapatyō ’pi saṁbandhātsyādviśēṣaṇam ||

na cāvayavasaṁbandhādindrō gr̥hapatēryataḥ |
tēnātra gārhapatyaḥ syādrūḍhyā ’gnipratyayāddr̥ḍhāt || 3 ||

nanu ca mantrō ’pyaśakya ēva gārhapatyē viniyōktum | tathā hi |

gauṇē ’pi tāvadētasya vr̥ttiḥ klēśēna jāyatē |
atyantāsadr̥śatvāttu na gauṇō ’pyatra dr̥śyatē ||

na hi vacanaśatēnēndraśabdaḥ śakyō gārhapatyābhidhānasamarthaḥ kartum |

na vā ’dēṅguṇavacchāstrādindrō ’gniḥ pāribhāṣikaḥ |
na hi śabdārthasaṁbandhaḥ prasiddhaḥ śāstrahētukaḥ ||

atrōcyatē |


[p. 755]
syādagnērgōṇamindratvaṁ yajñasaṁbandhakāritam |
indatyarthānusārādvā svakāryē sō ’pi hīśvaraḥ ||

tasmādanyathānupapattērgauṇamabhidhānamiti siddham || 4 ||


iti aindryadhikaraṇam || 2 ||
ēvaṁ tāvanmukhyaṁ kāryaṁ mantrāṇāmiti sāpavādamavasthitam | ataḥ paramētadvicāryatē ka utsargasya viṣayaḥ kō ’pavādasyēti | tatra ‘haviṣkr̥dēhi’ iti yā haviḥ karōti yajamānasya patnī tadāhvānaprakāśanasamarthō mantraḥ, sa kiṁ tatraiva viniyujyēta, avahantisaṁyōgasya kālārthatvēnāvirōdhāt | athavā vacanādayathārthaṁ pūrvatarapratītāvaghātāṅgamēvēti | yadi haviṣkr̥dēhītyanēnāvaghnannāhvayatīti vidhīyatē tatō ’vaghātāṅgatvam | athāvaghnannētēnāhvayatītyēvaṁ saṁbandhya rūpādēva prāptamāhvānakālē mantramanūdya tririti vidhīyatē, tatō ’vaghnannityasya svakālalakṣaṇārthatvānnāyathārthaṁ vacanamiti yathārtha ēva mantraḥ | kiṁ
[p. 756]
prāptam | avahantiśrutyanugrahādāhvayatēśca mantrarūpādēva prāptatvādavahantērēva haviṣkaraṇē kartr̥tvaṁ kathaṁcidastītyayathārthatvam | guṇayōgātpratyāyanaṁ ca || 5 ||

trirabhyāsaparatvāttu na mantrō ’tra vidhīyatē |
lakṣaṇē ca śaturvr̥ttiḥ prāptaṁ cānyadanūdyatē ||

avaghnannityatra hi dhātvarthōpasarjanaḥ kartā lakṣaṇārthayuktaḥ pratīyatē | ‘lakṣaṇahētvōḥ kriyāyāḥ’ iti śatr̥pratyayāt | tēna na kvacicchrutipīḍhā | tasmātsarvamētadanūdya tririti vidhīyatē nānyat | vākyabhēdaprasaṅgāt |

yōgyatvēna ca siddhatvātkālō ’pi na vidhīyatē |
abhidhāmātramēvāsya vidhirityabhidhīyatē ||

sakr̥duccāraṇādyō vā trirabhyāsēna jāyatē |
abhyāsē vihitē ’rthēna sa kālō ’sminvidhīyatē ||


[p. 757]
tathā ca ‘yāvajjīvikō ’bhyāsaḥ’ ityatra kālābhyāsayōranyōnyavidhihētutvaṁ vyākhyātam || 6 ||

atha yaduktaṁ hantirēva haviṣkr̥dbhaviṣyatīti | tatrōcyatē |

guṇābhāvāddhaviṣkr̥ttvamantrābhāvō yadōcyatē |
āmantraṇādisāmarthyaṁ liṅgamāśrīyatē tadā ||

athavā padōttaramētatsūtram |

trirabhyāsaparatvāttu na mantrō ’tra vidhīyatē |
rūpādēvāvaghātāṅgaṁ bhavatviti taducyatē ||

yadyapyasya haviṣkr̥ttvaṁ kathaṁcitkalpyatē tvayā |
tathā ’pyāhvayatītyētadvyarthaṁ tasminnacētanē ||

āmantraṇavibhaktiśca praiṣaścaihīti madhyamaḥ |
vyarthaṁ mantrē bhavētsarvamavaghātaparē sati ||

cētanavatyāṁ tu patnyāmarthavat | tasmānna rūpādēvāvaghātāṅgatvamiti || 7 ||

ēvaṁ ca vāgityartharūpēṇaikāntikēnaiva strītvēna saṁstavō bhaviṣyati | anyathā ’nupātta
[p. 758]
strīliṅgakriyādipadēnānēkāntāvyaktaliṅgēna śabdadharmatayā kathaṁcitkalpyaḥ syāt | tasmādāhvanāṅgatvamiti || 8 ||

avaghātamantrāntaravirōdhaścānyāyyaḥ syāt | āhvānē tvayamēvētyavirōdhaḥ || 9 ||


iti haviṣkr̥nmantraviniyōgādhikaraṇam || 3 ||
atidēśasūtratvātsarvē pūrvasūtrārthā yōjayitavyāḥ | pūrvatrānuvādē kālārthatvamuktam | idānīṁ vidhānārthē ’pīti viśēṣaḥ | trirabhyāsaparatvācca tatra mantrōpadēśō na jātō na tviha tathēti pūrvapakṣē bījam |utthānēnāgniridhyataiti—anēnōtthānaṁ prakāśyata
[p. 759]
iti pratipādyatē | yadā ’yamutthānāṅgaṁ bhavati tadā praiṣābhāvātparādhikārō nāstīti prāptakālatāyāṁ lōṭaṁ kalpayitvā ’dhvaryukatr̥kāṇyēvāgniviharaṇādīni bhavēyuḥ | ataśca tadīyamutthānaṁ tēṣāṁ kartr̥tvēna | vivakṣyamāṇamagnīdityādibhiḥ śakyaṁ prakāśayitum | ēvaṁ ‘vrataṁ kr̥ṇuta’ iti vāgabhidhānaṁ vāktr̥pyatvitivadātsyādhāratvādvācō yadāsyasya vratakaraṇē kartr̥tvaṁ tacchakyaṁ vācyēvōpacarituṁ tatra vrataṁ kartuṁ prāptaḥ kāla iti | tālvādyādhiṣṭhānabhē- dācca bahuvacanam | guṇābhāvāt-mantraguṇābhāvādityētadēvādr̥ṣṭārthatvaprasaṅgamukhēnōttaram | na hi madhyamapuruṣaḥ paraprēṣaṇamantarēṇōpapadyata iti vakṣyāmaḥ | liṅgamapi kiṁcidanvēṣṭavyam | vidhikōpaśca vāgvisarjanē ‘yāḥ paśūnāmr̥ṣabhō vāca’ iti mantrāntarāmnānāt || 10 ||


iti āgniviharaṇādimantraviniyōgādhikaraṇam || 4 ||
dēvatāprakāśastrugdhāraṇābhyāṁ kr̥tārthatvādaṅgāṅgibhāvāpēkṣā nāstīti kālārthatā | sarvatraca kr̥tārthayōḥ saṁbandhē kālārthatvaṁ sthāsyati | tr̥tīyāṁ cētthaṁbhūtalakṣaṇārthāṁ manyatē | prastarakr̥tārthatvābhidhānaṁ ca pratipādyamānapradhānatvādasya sūktavākāṅgatvaṁ tadvācyadēvatāṅgatvaṁ
[p. 760]
vā na ghataṭa ityasya pratipādanārtham | tathāsadēvatasya sūktavākasyāpi tadaṅgatvamiti || 11 ||

‘sūktavākēna prastaraṁ praharati’ iti pratyakṣātkriyāsaṁbandhātkaraṇatvaṁ gamyamānaṁ na śakyamutstraṣṭum, kārakavibhaktibalīyastvāt | ēvaṁ ca śrutivr̥ttaḥ sūktavāka ēva kāryēṇa saṁbhantsyatē | anyathā tallakṣitaḥ kālaḥ saṁbadhyēta | tathā cāṅgatvē sati sādharmyādyājyāśabda upapatsyatē ‘sūktavāka ēva yājyā’ iti | kiṁ punarasya pāramārthikamēva yājyātvamutōpacāramātram | kaścātra viśēṣaḥ | sati yājyātvē taddharmairbhavitavyam ‘āsīnō yajati’ ‘anavānaṁ yajati’ ‘yājyāyā adhi vaṣaṭkarōti’ ‘purōnuvākyāṁ ca prathamaṁ prayuṅktē’ ityādibhiḥ | atha stutimātraṁ tatō naiṣāṁ kaścidādartavya iti | kiṁ prāptam | bhavitavyaṁ dharmaiḥ | yayējyatē sā yājyā | sūktavākēna cējyatē | tasmādasti yājyātvam | tatraitatsyāt | astrīliṅgatvādanr̥ci strīpratyayō na prāpnōti | naiṣa dōṣaḥ | samidādiyājyāsvanr̥kṣvapi yājyātvaprasiddhēḥ | athōcyēta, ādhvaryavēṣu darvihōmasādhanēṣu satyapi yāgakaraṇatvē yājyātvaṁ na dr̥ṣṭamatō naitadēkāntikaṁ kāraṇamiti | yatraiva yājyāśabdaḥ prayuktaḥ saiva kēvalā yājyā | tēna tarhi ‘sūktavāka ēva yājyā’ ityatrāpi prayōgadbhavitavyaṁ dharmaiḥ | na cāsyaupacārikatvam | mukhyakāraṇasaṁnidhēḥ pratyakṣatvāt | api ca sāmānyaśabdō ’yaṁ yājyēti | sa na śakyō lakṣaṇamantarēṇa prayōgatō viviktaviṣayō ’vadhārayitum | tatraitallakṣaṇaṁ syāt | hautrēṇa yēnējyatē tadvastu yājyēti | tathā sati sūktavākē ’pi prasaṅgaḥ | tasmānmukhyamēvāsya yājyātvamityēvaṁ prāptē brūmaḥ |

yēna mantrēṇa yāgāṅgaṁ hōtā yajati dēvatām |
prasiddhēstasya yājyātvaṁ sūktavākō hi nēdr̥śaḥ ||


[p. 761]
prakr̥tau hi sarvamēva tādarthyōtpattyā vastu nirūpyatē | yājyātvaṁ ca tyajyamānahavirdravyadēvatōddēśārthavihitamantratvēnāvadhāritam | na ca sūktavākastyajyamānaprastaradēvatōddēśārthamutpannaḥ | iṣṭadēvatābhidhānasvarūpatvāt | liṅgaṁ śrutyā bādhyata iti cēt | na | śrutērlīṅgaviniyōgābhyanujñāmantarēṇāgnisēkādivadasāmarthyāt | tathā cōttarasūtrē vakṣyāmaḥ | tēna svatastāvanna yājyātvam | na cānyā kācidēvaṁviṣayā yājyā ’sti | yasyāḥ kāryē vartamānō yājyādharmāllaṁmēta | prākca yasya yāgatvamavadhāritaṁ tasya sādhanaṁ paścāccōdyamānaṁ yājyētyavagamyatē | na tvatra prāksūktavākasaṁbandhātkēnacidyāgatvamavadhāritam | taditarētarāśrayaṁ prāpnōti | yājyāyōgādyāgō yāgasaṁbandhādyājyēti | athaivaṁ parihriyēta | vinaiva tāvadyājyāvyapadēśēna sūktavākamātratayā gr̥hyamāṇō yāgē viniyujyēta tatō yājyātastadabhidhēyadēvatāsaṁbandhalabhyayāgatvapradhānapraharaṇasaṁbandhādyājyātvaṁ labhyata iti | taducyatē |

yēnōtpattau na yājyātvaṁ viniyōgē ca labhyatē |
tasya paścātkathaṁ nāma tallābhō ’dhyavasīyatē ||

yō hi yūpādiśabdō na kvacitprasiddhaḥ sa ēvaṁ prasiddhiṁ labhatē | ayaṁ punaryājyāśabda utpattivēlāyāmēva viniyōgavēlāyāṁ vā ’rthaṁ labhamānō nōttarakālabhāvamapēkṣatē | य़ē ’pi ca yājyādharmāstē ’pi prathamasiddhēṣu yāgēṣu labdhātmānō nēdaṁ klēśēna labhyamānaṁ yājyātvaṁ pratīkṣantē | yadi tu vikr̥tirbhavēttataḥ paridhikhalēvālyōriva yūpatvaṁ, kāryēṇa yājyātvamadhyavasīyēta | prakr̥tistviyaṁ nātra kāryapūrvakaṁ dharmanirūpaṇamatō ’pi na yājyādharmāḥ | tathā ca ‘sūktavāka ēva yājyā’ ityēvakāra upacāraṁ dyōtayati | ayājyāyāṁ hi yājyōpacārē satyēvamupapadyatē na mukhya ēva yājyātvē | mukhyāyāṁ tvāhutau naivakāraḥ prayuktaḥ | tadāhutiḥ pāramārthikī |

na ca praharaṇaṁ yāgamātrarūpē ’vatiṣṭhatē |
hōma ēva tvayaṁ spaṣṭaḥ prakṣēpādhikyacōdanāt ||

ādhārādi yathā dravyakṣāraṇāddhōmatāṁ gatam |
tathā prakṣēparūpatvāddharaṇasyāpi hōmatā ||

hōmāṅgasya ca yājyātvaṁ na kasyacidapīṣyatē |
nigadatvādviśēṣēṇa sūktavākē niṣidhyatē ||


[p. 762]
nitarāṁ gadyamānatvānnigadō hyēṣa gadyatē |
nigadānāṁ ca yājyātvamāhatya pratiṣidhyatē ||

ayājyā ēva nigadā r̥caiva yajatīti hi |
niṣiddhamapi yājyātvaṁ praśaṁsārthamihōditam ||

tatsaṁbandhāttu sūktavākō yājyātvēna stūyatē | na cōbhayōḥ stutiḥ | atyantaṁ nirālambanatvaprasaṅgāt || 12 ||

yattviṣṭadēvatāsaṁkīrtanēna sūktavākasya kr̥tārthatvānna bhūyō viniyōgaḥ saṁbhavatīti | tatrābhidhīyatē |

bhēdēna śrutiliṅgābhyāṁ sūktavākāṅgatā yadi |
syādvirōdhastataḥ kiṁ tu tulyārthatvēna nāstyasau ||

yattvasya svasāmarthyēna dēvatāprakāśanasādhanattvaṁ, prastarapraharaṇē ’pi viniyujyamānasya tannaivāpagacchati | tatrāpi prakārāntarēṇānupayujyamānatvāt | iha hi yadiṣṭadēvatābhidhānasāmarthyaṁ tatsūktavākēnētyanayā śrutyā sahāvirōdhaṁ prārthayatē | śrutirapi ca prastarapraharaṇānabhidhāyinaṁ santamasati sāmarthyē viniyōktumaśaknuvantī sāmarthyāntaraṁ cānutpādayantī yadayamabhidhātuṁ samarthaḥ kathaṁ nāma tadēvābhidadhanmadarthaṁ kuryādityēvamapēkṣatē | sarvatra kriyāṁ tatsādhanaṁ vā ’bhidadhanmantrō ’ṅgabhāvaṁ gacchati | tatrāpi prathamaṁ tāvadiyaṁ gatiḥ, yatprasiddhaṁ śēṣiṇi rūpaṁ tanmantrēṇābhidhātavyamiti | yadā tvasāmarthyāttādarthyaṁ na pratipadyatē tadā ’rthādviparyayō bhavati yadayamabhidhattē tannr̥namasyāṁ kriyāyāmastīti | na hyanyathā tasya śrutamaṅgatvamupapadyatē | tasmātsūktavākēnētyanayā śrutyaitatpratipādyatē | yattvamabhidhatsē tadēvābhidadhānaḥ prastara
[p. 763]
praharaṇaṁ sādhayēti | mantrō ’pi cētthamēva bravīti | iṣṭadēvatābhidhānaṁ kurvannahaṁ yatkarōni tatsarvaṁ karōmīti | tatra yadīṣṭā dēvatāḥ pūrvayāgasaṁbandhinya ēva kēvalā bhavanti tatō na kiṁcitpraharaṇasya kr̥taṁ syāt | atha tu tā ēvāsyāpyaṅgabhūtāstatastatprakāśanadvārēṇa sūktavākēna prastaraḥ prahr̥tō bhavati | na ca tāsāṁ dēvatātvādanyēna prakārēṇōpayōgō vijñāyata ityatrāpi dēvatātvam | ataśca prastaradravyasya haviṣṭvasaṁkīrtanādagnyādīnāṁ ca dēvatātvādyāgō ’yaṁ vijñāyamānō ‘haraṇē tu juhōtiḥ'iti prakṣēpādhikatvāddhōma ityavadhāryatē | tasmādavirōdhaḥ śrutiliṅgayōḥ | ēvaṁ ca sūtramihāpi sa dēvatārtha ēva | kutaḥ | tābhirasyāpi haratēḥ saṁyōgātkālārthatā ’pi ca prasaṅgādbhaviṣyatyēva | mantrapāṭhakramēṇa sūktavākasya jñātakālatvāt |yadyagniridaṁ havirajuṣatētyēvamādyēva śrūtyētēti | prāgapi saktavākēnēti śrutērastyēvaikadēśasya praharaṇaṁ prati sāmarthyamiti darśayati | yadyapi ca sādhāraṇaṁ mantrasya sāmarthyaṁ tathāpi śrutyanugrahārthaṁ prastara ēva ‘yadanēna haviṣā’ iti nirdēṣṭavyaḥ | athavādita ēvārabhyēdaṁśabdēna prastaranirdēśaḥ | purōḍāśādīnāmapratyakṣatvāt | ajuṣatētyanarthakamiti cēt | na | pūrvasēvitaprasiddhidvārēṇa stutyarthatvāt | ata upapannamaṅgatvam || 13 ||


[p. 764]
anubhāṣaṇaṁ paricōdanā vā || 14 ||

kathamapradhānakarmaṇaḥ sūktavākō ’gnyādayō vā ’ṅgamityata uttarasūtraṁ paṭhati—sviṣṭakr̥dvadubhayasaṁskāraḥ syāt | ācāryaśailyā dvē sūtrē manyāmahē | yathaiva sviṣṭakr̥tpratipattiryāgaśca tathā ’yamapi bhaviṣyati | yathā ca tatra mantrāṇāmaṅgatvaṁ tathēha | na hi pratipattitvēna yāgatvaṁ virudhyatē | dravyadēvatāsaṁbandhēna hi yāgō bhavati | tasya ca svarūpāvadhāraṇōttarakālaṁ pratipattyarthakarmatvādivicārē sati ‘utpattauyēna saṁyuktam’ ityanēna lakṣaṇēna pratipattitvam | na ca tāvatā kaściddōṣaḥ | tēna yāgapratipattyātmakatvamubhaya saṁskāraśabdēnōcyatē | athavā yagā sviṣṭakr̥ddravyasaṁskārārthaḥ, sviṣṭakr̥tō ’gnēḥ kr̥tārthatvēna śēṣatvāt | atha ca yāgatvaṁ na jahāti | ēvamubhayōḥ kr̥tārthayōḥ saṁskāraḥ | parasparaniyamāccādr̥ṣṭaṁ sādhayanyāgō bhaviṣyati | athavā sviṣṭakr̥tyapi ‘ayāḍagnikagnēḥ priyā dhāmāni’ ityēvamādibhiriṣṭadēvatāprakāśanamastītyubhayasaṁskāratvēnaiva dr̥ṣṭāntaḥ | na ca pratipattērmantrō ’ṅgaṁ na bhavati | niṣprayōjanasya tvaṅgaṁ nēṣyatē | pratipattistu dr̥ṣṭārthatvēna sutarāṁ prayōjanavatī | niyamādr̥ṣṭasiddhyarthaṁ cāpēkṣatē vaidikāni sādhanānītyaviruddhaṁ sūktavākagrahaṇam || 15 ||


iti sūktavākādhikaraṇam || 5 ||

[p. 765]
adhikāramupajīvayanvicārayati | kimubhayōrdarśapūrṇamāsayōḥ sakalaḥ sūktavākaḥ prayōktavya utēṣṭadēvatānurōdhēna niṣkarṣa iti | kiṁ prāptam | ēkaikatra sakala iti | kutaḥ |

mantrō yathā samāmnātaḥ sūktavākō ’bhidhīyatē |
tasya niṣkr̥ṣyamāṇasya naiva syātsūktavākatā ||

tataścāsūktavākēnaiva prahr̥taḥ syāt || 16 ||

ēvamādīnāmapakarṣa ityuktaṁ stutaśastrādhikaraṇē pūṣādyanumantraṇēṣu cōktam | yadyētāni kēvalapraharaṇāṅgabhūtāni dēvatāntarāṇi bhavēyustata ubhayatra sakalaḥ prayujyēta | ta ēva tvihāpyagnyādayaḥ pratyabhijñāyanta iti na bhēdahēturasti | ataścēṣṭadēvatāprakāśanōpajīvitvādaprayōjakaṁ praharaṇaṁ sūktavākasya pradhānaprayuktadēvatāśrayatvāttu tadadhīnaṁ vijñāyatē | tāni ca pradhānāni yathādēvataṁ prayuñjatē nāviśēṣēṇa | tasmādapakarṣa iti || 17 ||


[p. 766]
sūktavākaśabdaḥ kathamiti cēdata āha || 18 ||

dvau hi prastarapraharaṇaprayōgau | bhinnakālapaurṇamāsyamāvasyādhīnatvāt | ataścōbhē prati kr̥tsnaḥ sūktavākaśabdaḥ—tayōrubhayōrapi sakalasūktavākaḥ sādhanam | prakaraṇasyāvibhaktatvādvijñāyatē | yadā tu bhēdēna praharaṇamātramālōcyatē tadā prāyaṇīyōdayanīyaikādaśinīvaccāturvidyadhanavaccāvayavaśaḥ saṁbandhō bhavati | tasmācchrutiliṅgaprakaraṇānāmavirōdha iti sūtram | tadidānīṁ bhāṣyakārō dūṣayati—naitadēvam | na hi sāpēkṣāṇāmitikartavyatayā saṁbandhaiti | kutaḥ |

vidhiryadi pradhānānāmitikartavyatāṁ prati |
ubhē prati tataḥ kr̥tsnaḥ sūktavākō bhavēdayam ||

pradhānāni hi phalaṁ prati vidhīyantē nētikartavyatāyām | atastēṣāṁ phalē vivakṣitaṁsāhityaṁnētikartavyatāyām | itikartavyatāṁ hi prati tā uddiśyamānāni bhavanti | avidhīyamānāyāstasyā guṇatvābhāvaprasaṅgāt | sā cēdvidhīyatē dvayōranyōnyaṁ prati vidhānāsaṁbhavādasaṁbandhādavaśyaṁ pradhānōddēśēna bhavitavyam | tataścōddiśyamānānāṁ dvandvāvagamitamitarētarasāhityaṁ na vivakṣyatē | tēna pratyēkamitikartavyatāvākyasamāptērēkaikaṁ pradhānaṁ samastētikartavyatāyuktama
[p. 767]
vagatam | tathaivānuṣṭhānē ’pi prāptē sakr̥tkr̥tānāmēvaikakālavartināṁ pratyēkaṁ kārtsnyamastīti tantrēṇānuṣṭhānaṁ bhaviṣyati | tadihāpi pratyāgnēyādi pradhānaṁ mā nāma sūktavāka āvartiṣṭa | prayājādivattu paurṇamāsyāmamāvāsyāyāṁ ca sakalēna bhavitavyam | itarathā vā prayājādayō ’pi vibhajyaiva prayujyēran | na cēdaṁ pramāṇavat | ataḥ śrutibalīyastvālliṅgaṁ bādhitvā gauṇatvamadr̥ṣṭārthatvaṁ tadviṣayaṁ vā praharaṇasya dēvatāntaramadhyavasyāmaḥ | kathaṁ punaḥ samudāyē phalasādhanatvēna cōdyamānē sādhanatvarahitānāmavayavānāmitikartavyatāsaṁbandha iti | ucyatē |

yāgasya phalasaṁbandhātpratyēkasamavāyinaḥ |
samudāyaḥ phalārthaḥ syāditi kēnāvagamyatē |

yāgatvaṁ hi pratyēkaṁ samavētaṁ, tadvācinā ca dhātunaikaikasyētarānavēkṣasya sādhanaśaktiravadhāryatē | nanu samudāyavācināmaviśēṣitatvāddhāturapi samudāyalakṣaṇārtha ēva bhavēt | na | nāmna ēva ca dhātvadhīnatvēna pratyēkavr̥ttitvāt | taduktaṁ paurṇamāsyadhikaraṇē | tēna sahāpi nāmnētarētarayuktatvamātramēva dharmō ’bhyadhikō na samudāyaḥ phalavān | nanvēvamapi yathaiva sādhanatvabhitarētarayuktānāmēvaṁ tadanugrahārthatvāditikartavyatā ’pi tathaiva syāt | na | tasyaiva sāhityasyōddiśyamānatvēnētikartavyatāṁ pratyavivakṣitatvāt | ēkamapi hi vastu lakṣaṇataḥ kvacidēva vivakṣyatē na sarvatra | kathamēkasya yugapaduddiśyamānōpādīyamānatvamiti cēt | apēkṣāhētubhēdādīdr̥śānyapi bhavantītyuktam | nanu vairūpyādvākyabhēdaḥ syāt | kō vā pradhānōddēśēnētikartavyatāṁ vidadhataḥ prakaraṇāmnānānumitasya śrutādvākyāntaratvaṁ nēcchati | nanu cāyabhitarētarayōgaḥ phalārthamapi vivakṣyamāṇa itikartavyatāsaṁbandhavēlāyāmapi balātprasajyamānō na śakyatē vārayitum | satyaṁ pratītitō na śakyatē | vidhitastu śakatē | katham | iha hi viśiṣṭabhāvanāvidhyuttarakālamavāntaravidhiṣu kalpyamānēṣu karmaṇaḥ phalasādhanāṁśē puruṣaḥ pravartyamānaḥ karmasāhityē ’pi paśvēkatvavatpravartitaḥ pradhānētikartavyatāsaṁbandhāṁśē pradhānāni pratyapravartyamānatvāttadīyasāhityē ’pi pravartitō ’ṅgāni tu sahitāni prati niyuktaḥ | tasmāditikartavyatāṁ prati grahai
[p. 768]
katvavatpradhānasāhityamavivakṣitam | na hyēkēnaiva pradhānaśabdēna pradhānānyaṅgārthamuddiśatā tatsāhityamupādātuṁ śakyam, vacanavyaktibhēdāt | tasmātpratyēkamitikartavyatā | taddarśayati—saṁnidhānāviśēṣāt | sādhanatvēna ca sarvēṣāṁ nirdēśādēkasyāpi cētikartavyatāntarānupadēśāt | asyaca kathaṁbhāvarūpasya prakaraṇasāmarthyasyāviśēṣādēkaikasya kr̥tsnamanyōnyanirapēkṣasya prakaraṇamiti | tataśca ‘vacanāditi cēt’ ityayamēva pakṣō ’vaśiṣyatē | ēvaṁ ca bhaṅktvāsūtramatrōcyatē | naitadēvamiti—svayamuttarapakṣamabhidhattē | na tāvadgauṇatvamadr̥ṣṭārthatvaṁ dēvatāntaraṁ vā yuktam | purastānnirākaraṇāt | atō yathārthaniṣkarṣē sati sūktavākaśabda upapadyēta | sūktavākabahutvāt | na hi bhinnakarmagatabhinnadēvatāprakāśanasamarthānāmanyōnyanirapēkṣanānāprayōjanayuktānām ‘agniridaṁ havirajuṣata’ ityēvamādīnāmēkavākyatālakṣaṇamasti | tasmātpurastātparastāccānuṣaṅgayuktā bahava ētē sūktavākā īdr̥śā draṣṭavyāḥ | ‘idaṁ dyāvāpr̥thivī’ ityārabhya ‘agniridaṁ havirajuṣatāvīvr̥dhata mahō jyāyō ’krata—asyāmr̥dhēddhōtrāyāṁ dēvaṁgamāyām’ iti yāvatsamāptiḥ | tataḥ punaḥ ‘idaṁ dyāvāpr̥thivī’ ityārabhya ‘sōma idam’ ityuktvā ‘asyāmr̥dhēddhōtrāyām’ iti samāpyatē | tēna pratidēvataṁ bhinnānāṁ sūktavākānāṁ samānaprayōgabhājāmāmnānavattantrēṇa katipayānāṁ pāṭhaḥ | yēna kēnacittu prahr̥tē sūktavākēna prahr̥taṁ
[p. 769]
bhavati | jātivatpratyēkaṁ sūktavākatvasya sūbhāṣitayōgātmakasya samāptatvāt | tatrōpapannē sūktavākaśabdē yadanyadēvatāvācīnyanyatra na prayujyantē na tatra śrutiḥ pīḍyatē | kiṁ tarhi | liṅgavākyābhyāṁ prakaraṇam | tacca nyāyyamēvēti niṣkr̥ṣya prayōgaḥ | idamapi tu na yuktamabhihitam | tantrapadairvaiśvānaravākyavadēkavākyatāyāḥ pratyakṣatvāt | na hi pratipadaṁ parasparākāṅkṣā saṁbandhō vā bhavati | kiṁ tarhi | kēnacidēkēna saṁbadhyamānāni sarvāṇyēkavākyatāṁ gacchanti | tadyayā ‘aruṇayā piṅgākṣyaikahāyanyā’ iti parasparēṇāsaṁbaddhānāmapi krīṇātinā ’bhisaṁbandhādēkavākyatvam | ēvamihāpi ‘yadanēna haviṣāśāstē’ ityādibhiḥ saṁbandhādēkavākyatvaṁ bhaviṣyati | asti cēṣṭadēvatāprakāśanaṁ nāmaikaṁ prayōjanaṁ tantrapadavaśēna sākāṅkṣāvayavatvam | tasmādyadyāpi tāvadarthataḥ pratyēkaṁ vākyaparisamāptistathāpi śabdataḥ siddhamēvaikavākyatvam | kimuta haratiṁ pratyupādīyamānatvēna samudāyē vākyaparisamāptyaṅgīkaraṇāt | yadi ca bhinnāni vākyāni bhavēyustata upasadda
[p. 770]
kṣiṇādimantravatprayōgakālē dēvatāpadaprādhānyādbhēdēnaiva prayōgaḥ prāpnōti | prastarapraharaṇē ca vivakṣitaikasaṁkhyatvāttāvatā kr̥tārthatvādēkadēvatyasyāyaṁ kasyacitprayōgaḥ prāpnōti | tasmātsamastamēkaṁ vākyam | ataśca vaktavyaḥ kr̥tsnavacanasya parihāraḥ | sa ucyatē |

bindau ca samudāyē ca tōyaśabdō yathēṣyatē |
saṁsargidravyarūpatvātsūktavākapadaṁ tathā ||

sūktavākō hi sāmarthyataḥ prayōjanataścēdr̥gavadhāryatē | prayōgamadhyavartidēvatāpadasahitamabhitaḥ śrūyamāṇatantrapadōpētamiṣṭadēvatāprakāśanaṁ kurvadvākyaṁ sūktavākaḥ | tataścaikasmindēvatāpadē sati anēkasmiṁśca prākr̥tē vaikr̥tē ca tantrapadamadhyasthē sakalaḥ sūktavākaḥ | prayōgāsaṁbaddhadēvatāpadasāhityē tu duruktavākō bhavati | tēna paurṇamāsyamāvāsyayōḥ svadēvatāpa dōpētaḥ sūktavākō yuktisahitēna pāṭhēnānuṣaṅgādipūritamantravadavadhārita ityasamavētārthapa daprayōgē ’satyasūktavākatvātsutarāṁ śrutipīḍā syāt | ataśca haratirapi yathā vidyamānasūktavākasādhyatvātkr̥tsnēnaiva sādhitō bhavatītyadōṣaḥ |

tēna tridhaiva mantavyaḥ sūktavākaḥ pratiṣṭhitaḥ |
svādhyāyē karmakālē ca prakr̥tau vikr̥tāvapi ||

sarvaprākr̥tadēvatyaḥ svādhyāyē tāvadiṣyatē |
paṭhannanyādr̥śaṁ tatra taṁ vināśayati dhruvam ||

niṣkr̥ṣṭadēvatāmadhyaḥ prakr̥tau samudāyayōḥ |
sūryādipadamadhyaśca vikr̥tāvavadhāryatē ||

sūktavākaḥ sa tatraiva yatra yādr̥ṅnirūpitaḥ |
jahāti sūktavākatvamasaṁgatanirūpaṇāt ||

bhāṣyē ’pi ca yāvaddēvataṁ sūktavākasaṁbhavādēkasyāpi bahutvamabhihitamiti draṣṭavyam | tathā sūtramapyubhē prati svadēvatāpadasāhityamātrēṇa kr̥tsnasūktavākaśabdaḥ prakaraṇāvibhāgātkalpita ityēvamēva gamayitavyamiti sarvēṣāmavirōdhaḥ || 19 ||


iti sūktavākasya vibhajya viniyōgādhikaraṇam || 6 ||

[p. 771]
yēna kramēṇaindrāgnādīni kāmyāni karmāṇyāmnātāni tēnaiva kramēṇa taddēvatyāni kāmyasamākhyāyuktāni yājyāpurōnuvākyāyugalāni | tāni kiṁ kramamullaṅghya taddēvatyakarmamātrārthāni liṅgādbhavantyuta kēnacitprakārēṇa tāsvēva kāmyāsviṣṭiṣu yathākramaṁ viniyujyanta iti | udāharaṇabahutvaṁ hi sūtrōpāttaviśēṣaṇaviṣayaprakalpanārtham | tatra liṅgātsavōrthartva prāptē ’bhidhīyatē |

nāsati kratusaṁbandhē sāmarthyaṁ viniyōjakam |
yēna ca kratusaṁbandhastēna kāmyārthatā sphuṭā ||

liṅgaṁ hi dēvatāsaṁbandhaṁ kuryāt | na ca tatsvarūpaprayuktatvē phalamasti | yajñasaṁbandhitā tadanuraktadēvatāsaṁbandhitā vā naitāvatā vākyaprakaraṇādirahitēna śakyōpādātum |
[p. 772]
na ca jñāyatē kvāṁśē viniyōga iti | tēnāvaśyaṁ samākhyā tāvadāśrayaṇīyā | tayā hi yajñasaṁbandhaḥ kāryaviśēṣaśca sidhyati | ijyatē ’nayēti yāgasaṁbandhaḥ | tasyāśca haviḥpradānārthatvātkāryāviśēṣō ’pyavadhr̥taḥ | tataśca kēna yajñēna saṁbandha iti liṅgāttaddēvatyēnēti vijñāyatē | nanvēvamapīṣṭaṁ na sidhyatyēva | kathaṁ na sidhyati | yadā kāmyaṁ yājyākāṇḍamityētāvatyā samākhyayā kāmyēṣṭiviṣayatvaṁ niyatam | api ca | yadyapi samākhyā yajñamātrasaṁbandhaṁ kuryāttathāpi balīyasā kramēṇa bādhyētaiva | tasmātkāmyēṣṭiyuktamēvaitatsamāmnānamiti |kimarthamubhayaṁsūtritamiti | kramānugr̥hītēna liṅgēnaiva kāmyēṣṭiviṣayatvasiddhērathavā kāmyaṁ yājyākāṇḍamityētāvataiva sarvaṁ siddhamiti manyatē | tatrābhidhīyatē | satyam | aindrāgnādiṣu liṅgakramamātrēṇāpi sidhyēdr̥cāṁ yājyānuvākyātvādanyatrāviniyōgāt | yāni tvāgnēyādīni karmāṇi ‘agnayē vratapatayē’ ityēvamādicōditāni tatra sthānadvayamr̥cāmagniprakāśanē sāmidhēnītvaṁ yājyānuvākyātvaṁ ca | sāptadaśyāmnānāccāsti sāmidhēnīnāṁ dvē r̥cau pratyapēkṣā | tatra yadi yājyāsamākhyā viniyōjikā nāśrīyēta tataḥ sāmidhēnīṣvapi liṅgakramāvupapadyētē iti | prathamātikramē kāraṇābhāvāttatraiva viniyōgaḥ pāpnōti | samākhyayā tu tannivartitaṁ bhavati | tēna tarhi tanmātramēvāstu nārthō liṅgakramābhyāmiti | taducyatē | yadyatrēṣṭiparimitā ēvātyantaṁ taddēvatyāścāmnāyēraṁstata ētadēvaṁ syāt | iha tvanyadēvatyasya svānurūpayājyānuvākyā
[p. 773]
pūritasya karmaṇaḥ kramē yā āgnēyya r̥caḥ paṭhyantē tāḥ samākhyayā kēvalayā viniyujyamānā yājyākāryē viniyujyēran | na cāsti saṁbhavaḥ | viliṅgatvādanyābhyāṁ talliṅgābhyāṁ bādhitatvāt | tēnāviniyōga ēva syāt | liṅgakramāśrayaṇē punaḥ samākhyāyāṁ nivr̥ttavyāpārāyāṁ tābhyāṁ viniyōgē sati sāmidhēnīṣu prayōgaḥ siddhō bhavati | taṁ viṣayaṁ darśayati—āgnivāruṇyā iṣṭēryājyāpurōnuvākyē paṭhitvā saumāraudrīṇāmiṣṭīnāṁ yājyāpurōnuvākyāṁsvanāgatāsu manōrr̥caḥ paṭhyantē | tāḥ sāmidhēnīṣu dhāyyā bhavantīti | tathā pr̥thupājavatyāvapi draṣṭavyē | tatrāpi pūrvasyāḥ sāmidhēnīkramamatikramya yājyāpurōnuvākyōttarakālapāṭhāduttarēṣṭiviṣayatvaṁ vijñāyatē | yadi ca kramō nāśrīyēta tatō liṅgasamākhyāmātrēṇa prathamamaindrāgnayugalaṁ dvitīyasyāmaindrāgnyāṁ viniyujyēta dvitīyaṁ ca prathamāyām | kramē tu sati samākhyātaḥ pūrvataraṁ tēna kratusaṁbandhakaraṇāttatsaṁniruddhamēva liṅgaṁ śrutiṁ kalpayatītyakramaviniyōgaḥ parihr̥tō bhavati | tasmātsamyak sūtritamiti || 20 ||


iti liṅgasya durbalapramāṇōpajīvitvādhikaraṇam || 7 ||
jyōtiṣṭōmē prathamamāgnēyyaindryādayaḥ stōtraśastrādisādhanatvēna ‘agna āyāhi vītayē’ ityēvamādayō viśēṣarūpēṇāmnātā vihitāśca | punaśca sāmānyēna ‘āgnēyyāgnīdhramupatiṣṭhatē’ ityādiṣūpadiśyantē | tatra saṁdēhaḥ | kiṁ tadvyatiriktā grahītavyā uta tā vā, anyā vā ’thavā tā ēvēti | granthātrayaḥ pakṣāḥ pratibhānti | natvihāprakr̥tā ēvētyasya pakṣasya pramāṇamasti | mahatā hi prabandhēnāviśēṣagrahaṇaṁ pratipādyatē na kēvalāprakr̥taniścayaḥ | yēna hi pramāṇēnāgnēyīśabdāviśēṣēṇāprakr̥tā gr̥hyēraṁstēnaiva prakr̥tā api | na ca kiṁ
[p. 774]
citkāraṇamasti yēna prakr̥tāḥ parityajyēran | na ca bhāṣyakārēṇa trayaḥ pakṣāḥ pradarśitāḥ | kiṁ tarhi | aviśēṣapakṣa ēvādāvapiśabdarahitēnāprakr̥taśabdēna parigr̥hītaḥ | yēnāprakr̥tā ēvēti bhrāntirbhavati | yattu tatra pramāṇaṁ tadaviśēṣapakṣamēva sādhayati | tathā ca parastādvivr̥tamaprakr̥tē ’pi pratyayō bhavati prakr̥tamapyupādadīranniti ca | yadi tvavaśyaṁ tr̥tīyō ’pi pakṣaḥ samarthanīyastata ētāvatī śrōtriyōpapattiḥ | prakr̥tasya kāryāntarōpayōgēna yātayāmatvādagrahaṇam | athavā sāmānyavidhānamidam | tāni tvāgnēyīviśēṣavidhānāni parihr̥tya ca viśēṣavidhiviṣayaṁ sāmānyaśāstrāṇi pravartantē | yadi tu tatrāpi viśēṣagrahaṇaṁ nasyāttatastadapyanēnaiva tulyamityudāharaṇatvēna gr̥hyēta | tasmādaprakr̥tā ēva grahītavyāḥ | athavāgnēyādiśabdairaviśēṣapratyayō jātaḥ | na cānyatprakr̥tagrahaṇakṣamaṁ viśēṣaṇaṁ paśyāmaḥ | prakaraṇasya grāhakatvēnāviśēṣakatvāt | saṁnidhilakṣaṇalaukikaprakaraṇasya ca yaugikaśrutijanitāviśēṣapratyayēna bādhyamānatvāt | tasmātsarvapratyayaḥ |upadiṣṭōpadēśō hi na nyāyya iti | iha upadiṣṭasyaivētyarthaḥ |ēvaṁjātīyakasyēti—viśēṣaṇarahitasyētyarthaḥ |kathaṁjātīyakasyēti—asti vinā ’pi viśēṣaṇēna viśēṣagrahaṇapramāṇaṁ prakaraṇāmiti siddhāntavādī manyatē | paraḥ punaḥ svābhiprāyēṇaiva siddhāntavādyābhimatāṁ viśēṣagrahaṇōpapattimanabhimatāmēva parikalpyakatham |yadi talliṅgaṁ tasyōpalakṣaṇatvēnētyāha | na cātrōpari vakṣyamāṇadēvatāliṅgābhiprāyēṇa liṅgapadaṁ yuktam | kiṁ tarhi | ākhyātapratyayasāmarthyaṁ tadvihitatvaṁ vā | tadupakṣīṇaśaktau tasminvidhyabhāvaprasaṅgōpanyāsāt |nāsau sāmānyēna liṅgēnēti—agninā cihnēna, sarvāsu pratīyamānāsu sphuṭēna viśē
[p. 775]
ṣaṇēna vinā na śakyō mantraviśēṣaḥ pratipattumityabhiprāyaḥ | tadiha yadi viśēṣaṇamiṣyatē tatō dārśapaurṇamāsikanirvāpālammanyāyēna kartavyatāvacanēna liṅgēna viśēṣṭavyam | taddhyakarmāṅgabhūtēbhyō dāśatayēbhyō nivr̥ttamata ēva viśēṣaṇam | tathā ca darśayati—yēnānēnaivaṁliṅgēnaitatkarōtīti( kartavyam ) | yēnānēnaivaṁliṅgēna—agniliṅgēnēndrāliṅgēna vā, kiṁcitkarōtīti—ākhyātapratyayavihitatvēnōpalakṣitēnāgnīdhrōpasthānamiti, tatō vidhāyakasyōpalakṣaṇatvēnōpakṣīṇatvānnōpadiṣṭō bhavati |athōpadiśyētāgnēyyādinākarōtīti tatō na viśēṣitō bhavati | tataścāviśēṣitāgnēyīmātragrahaṇaprasaṅgaḥ | tēnōpadiṣṭasyaiva tadupalakṣitasya punarupadēśa ityapramāṇakam | tasmātkartavyatāvacanavarjitakēvalāgnyādidēvatōpalakṣaṇasāmarthyātpunardāśatayā api grahītavyā iti |nanu prakaraṇasāmarthyāditi—siddhāntābhiprāyēṇōktam |liṅgaṁ prakaraṇābdalīyaiti—liṅgaśabdēnātra dēvatāsaṁbandhādyaugikī śrutirabhidhīyatē na sāmarthyamātram | upariṣṭādvahuprayōgagatō ’pi liṅgaśabda ēvamēva yaugikaśrutivacanō vyākhyēyaḥ |āha | virōdhē satīti—yadi prakr̥tamanāgnēyaṁ gr̥hṇīmastatō virōdhō bhavēt | prakr̥tāgnēyagrahaṇē tu dvayamapyanugr̥hyatē | tathā tadbhatādhikaraṇē śrutivākyayōraviruddhatvamuktam |naitadēvamiti |
[p. 776]
dāśatayānāmapi vikalpēna prāptānāṁ na yuktaḥ prakaraṇānurōdhēna bādhaḥ | tasmānnōbhayamanugrahītavyamiti | sāmānyasya pravivyakti samāptēḥ prakr̥tāyāmapi vyaktau samastapadārthasaṁbhavānna kaścidvirōdha iti matvāha—talliṅgavattā ’nēnānugrahītavyēti | tasmālliṅgayuktasya vākyasya sāmānyaviṣayatvātprakaraṇēna tadākāṅkṣitaviśēṣasamarpaṇādasati samavāyavirōdhē na yuktō bādhaḥ | itarastu vyaktyabhidhānābhiprāyēṇa dāśatayaprāptinivartanādvirōdhaṁ samarthayatē |nanu vyaktirapadārthaityabhiprāyapratyādēśaḥ | parastvāha |ētadēva na vijānīmastalliṅgavattā sāmānyabhūtā ’trāṅgaṁnavēti | yadi hi gavādiśabdavavdyaktyabhidhānasaṁbhavastataḥ sāmānyacōdanāyāṁ satyāmaśrutavyaktigrahaṇānuṣaṅgiṇī prakr̥tavyaktigrahaṇē ’pyadōṣō ’tha tu dēvatōpalakṣitā vyaktirēva śabdārthastataḥ prakr̥tagrahaṇē sati śrutijanitapratyayaikadēśabādhaḥ syāt | sā cēhavyaktirēva sādhanaṁ na sāmānyaṁ nāma kiṁcit | kiṁ punaridānīmākr̥tyadhikaraṇōktasāmānyāpahnavaṁ bhāṣyakāraḥ karōti | nēti
[p. 777]
brūmaḥ | tasyāṅgatvāsaṁbhavamātramāhēti kēcit | tadayuktam | tathā sati vyaktīnāmaśrutatvādaparigrahē ’pi dōṣābhāvāt | ataḥ prakr̥tāpēkṣayā sāmānyamapahnūyata iti vaktavyam | vyaktiśabdō hyayaṁ yaugikatvānna jātiśabdatvaṁ pratipadyatē | na cātra jātiḥ kācitpratīyatē | nānārūpāsu nānācchandaskāsvapi ca dēvataikatvamātrēṇāgnēyyādiśabdaprayōgāt | na hi ‘agna āyāhi vītayē’ ‘agniṁ hōtāraṁ manyē dāsvantam’ ityētayōrdēvatāvyatiriktaṁ kiṁcitsāmānyaṁ dr̥śyatē | dēvatāsaṁbandhamēvaiṣa na vyabhicarati | vyabhicarati tu r̥gjātiṁ, dravyakarmādiṣvapi prayōgāt | atō dēvataivātra samānētyāha | saṁbandhastu samānaḥ sannapi nābhidhēyatvēnārthasiddhatvādbhāṣyakārēṇōpanyastaḥ | tasyā ēva ca dēvatāyāḥ samānatvādvyaktyānantyādidōṣanivr̥ttiḥ | pūrvābhihitē ’pi ca viśēṣaṇē prakr̥tipratyayayōḥ śaktibhēdātpratyayēna viśēṣyābhidhānamaviruddham | yatra tu tāvānēva śabda ubhayatra vyāpārayitavyastatra viśēṣyānabhidhānaṁ, yathā gavādau | na cātra viśēṣaṇābhidhānamātrasyāgniśabdasya kadācidapi viśēṣyēṣu prayōgō nāpyāgnēyīśabdasyāgnau yatō viśēṣyaṁ yāvannīyēta | yadi cēha viśēṣaṇamātramabhidhīyēta tatastasyaiva kāryakṣamatvānnaiva viśēṣyaṁ parigr̥hyēta | tasmādvyaktaya ēvātrābhidhēyāḥ | taduktaṁ piṅgākṣyaikahāyanīśabdayōḥ | tataśca pakṣē prakr̥tamapyupādadīran |nanvētaduktamiti—ādyapakṣābhiprāyēṇa | nanu tvayaiva yātayā matvādidōṣāttasyānupādānamuktam | parastu madhyamapakṣaṁ parigr̥hyāha | kēvalaprakr̥tagrahaṇē hi pratyayasya yugapadvidhilakṣaṇavyāpārādvirōdhō ’bhihitaḥ, matpakṣē tu na niyōgataḥ sa ēvātrāgnīdhrādyupasthānē | kiṁ tarhi | aviśēṣavacanēna sa cānyaścētyavirōdhaḥ | nanvē
[p. 778]
tadduṣyatīti—vinā kāraṇēna prakaraṇapīḍāmasahamānō vadati | parastu dēvatāliṅgayuktaśrutibalīyastvamēvōttaraṁ dadāti |api ca | na liṅgaṁ—yaugikaśrutyātmakaṁ, prakaraṇaṁcānugrahītavyamiti—lōkasyātisaṁmugdhāṁ vācōyuktiṁ nirākartumupanyasyati | sarvapramāṇavyavahārēṣvēva na pramāṇamanugrahītuṁ puruṣāḥ pramēyēṣu pravartantē | kiṁ tarhi | ātmānam | tataḥ kimiti cēdata āha—ētadatō bhavati | bahuṣvapyēkarūpaṁ pramāṇaṁ kvacidanugr̥hītamiti kr̥tārthatvānna puruṣārthaupayikānyapi santyarthāntarāṇi na gr̥hyantē | sakr̥tprayuktē vā kāmyē phalabhūmārthināmapi na bhūyaḥ prayōgō bhavēt | tasmātpramāṇānugrahamanāhatyātmānugrahārthaṁ tatra tatra pravartitavyamityaviśēṣagrahaṇasāmarthyam |liṅgapratyayaviruddhatvā- diti-atrāpi liṅgaśabdastasminnēva prayukta iti draṣṭavyam | sūtramapyatadākhyaprāpaṇaṁ karōtīti nātadākhyamātraniyamārthamiti vyākhyēyam | tadākhyēṣu tvasaṁvāda ēvēti na parāmr̥śyantē || 21 ||

adhikārākhyō ’dhikr̥tasaṁjñaka iti | athavā tatrākhyāyata ityēvaṁ tadākhyaḥ | tadīyatvēna vā ya ākhyātaḥ sa grahītavya iti | kutaḥ |

kratukāryaviśēṣō ’yaṁ mantrasyāsyōpadiśyatē |
sāmānyaprāptyapēkṣaśca viśēṣō nityamiṣyatē ||

‘āgnēthyāgnīdhram’ iti hi nāgnīdhrasvarūpaprayuktamupasthānam | nāpi svatantraṁ puruṣārtham | phalāśravaṇāt | atō ’vaśyamēvamāśrayitavyaṁ jyōtiṣṭōmāpūrvasiddhyarthamāgnīdhrōpasthānaṁ karōtīti | tataśca jyōtiṣṭōmakāryaviśēṣavidhānamētaditi niścīyatē | sa ca
[p. 779]
viśēṣaḥ sāmānyaprāptau satyāṁ śakyō vidhātuṁ nānyathā | tatra yadi dvāvapi sāmānyaviśēṣasaṁbandhāvidamēva vākyaṁ kuryāttatō vākyaṁ bhidyēta | nanu cānēna viśēṣamātramāgnīdhrasaṁbandhaḥ kriyatē | prakaraṇātsāmānyasaṁbandhaḥ sētsyatīti | satyaṁ prakaraṇātsidhyati na tu śrutimakalpayitvā | sā ca śrutiḥ kḷptāyāṁ satyāṁ kalpayituṁ na śakyatē | nanu viśēṣē vidhīyamānē ’rthādēva sāmānyamantarbhaviṣyati | na | arthasyāpi prakaraṇatulyatvāt | yadi tvāgnīdhrasaṁbandhē kr̥tē bhōjanādivattr̥ptirjyōtiṣṭōmasaṁbandhō nāntarīyakatvēnānuniṣpādī syāttataḥ śāstraṁ nāyasyēt | ayaṁ tu dravyasvarūpēṇa saṁbandhasya niṣphalatvātprathamataramāśrīyatē | na ca śāstrādr̥tē tadupapadyata ityastyēvāśrutakalpanāklēśaḥ | kiṁ ca |

laukikē ’pyupapannatvāsaṁbandhō ’yaṁ yathāśrutaḥ |
naikāntātkarmasaṁbandhamupapādayituṁ kṣamaḥ ||

tēnāvaśyaṁ prakaraṇānumitaiva śrutiḥ kalpayitavyā | sarvatra caivamādāvarthāpattēḥ prāmāṇvam | sā cānyathānupapattyā bhavati | tadyadīdaṁ viśēṣasaṁbandhavākyaṁ sāmānyasaṁbandhaśrutimakalpayannōpapadyēta tataḥ kalpayēt | upapadyatē tvasya kḷptasāmānyasaṁbandhāsvr̥kṣu svārthamātravidhānam | tāvatā ca siddhārthatvānna gurvī kalpanāmavalambatē | taddarśayati—na jyōtiṣṭōmaṁ prati mantrasya vyāpāravidhānamupapadyatē | anyataēva prāptatvāt | yathā vasantādiśrutibhiḥ prāptērna kāmaśrutaya ādhānākṣēpasamarthā ityāhitāgnīnēvādhikurvanti | tathaitāḥ prāptajyōtiṣṭōmasaṁbandhādhikāriṇya ityabhiprāyaḥ | itarathā yadi tāvadaprakr̥tā ēva gr̥hyantē tatō gatyantarasaṁbhavē sati vēdēnānabhyupagataḥ sannatibhārō niṣpramāṇaka āpadyēta | athāviśēṣagrahaṇaṁ tathā ’pyēkatra prāptasāmānyasaṁbandhānuvādēna viśēṣamātrakaraṇādaparatra ca sāmānyaviśēṣaprāpaṇādvairūpyanimittō ’pi vākyabhēdaḥ syāt | prakr̥tagrahaṇē na kaściddōṣaḥ | ēvaṁ ca pratyāsattēḥ pratyayaviprakaṣōṁ na bhaviṣyati | nanu ca prakaraṇē ’pi yathābhilaṣitaḥ sāmānyasaṁbandhō naiva kasyacidasti | yadyapi syāttathāpi kāryāntarē viniyukta ityādi virudhyēta | ucyatē | naiṣa dōṣaḥ | kāryāntaraviniyuktānāmēva grahaṇāt | nanvēvaṁ sati sāmānyasaṁbandhaprāptivācōyuktirna ghaṭatē | kathaṁ na ghaṭatē, yadā sarvaviśēṣēṣu sāmānyamantargatam | tēna yattatra viśēṣarūpaṁ tadvi
[p. 780]
śēṣāntarē ’nupayujyamānatvādavivakṣitaṁ kr̥tvā taddvārasiddhasāmānyāśrayaṇamaviruddham | yastu bhāṣyakārēṇa vākyabhēdō darśitaḥ sa sarvaviśiṣṭavidhānēṣu tulyaḥ | yāgaṁ kuryāttaṁ ca sōmēnētyapi śakyaṁ darśayitum | apūrvakarmavidhānācca nāyamanyēbhyō viśiṣṭavidhānēbhyō nyūnatarō vijñāyatē | siddhāntē ’pi cānyaliṅgānāśrayaṇāt, taccaivaṁliṅgēnētyētadastthēva | na hyavidhīyamānaḥ prakr̥tō ’pyēvaṁliṅgamupasthānāṅgam | tasmādyathākathaṁcitpūrvōkta ēvātra vākyabhēdō yōjayitavyaḥ | tatra,upasthānaṁ ca kuryāditi—ētajjyōtiṣṭōmakāryaviśēṣapradarśanaṁ,taccaivaṁliṅgēnēti—prakaraṇanirapēkṣāprāptajyōtiṣṭōmasaṁbandhadēvatāliṅgōpalakṣitamantramātrapradarśanārtham || 22 ||

atha vākyabhēdaṁ parihartuṁ yathāśrutāgnīdhrādyupasthānasaṁbandhamātramityucyatē | tatrāhaanarthakaścōpadēśaḥ syādasaṁbandhātphalavatēti |

nanu prakaraṇājjyōtiṣṭōmasyōpakārakaḥ syāditi—anyataḥ sāmānyasaṁbandha siddhiṁ manyatē | na tvasāvapyavidhīyamānaḥ saṁbhavatīti darśayati—yadyupasthānajyōtiṣṭōmasaṁbandhō vivakṣyēta tatastēnaikavākyatāmiyāt | yadā tu khalutamavidhāyōpasthānamanūdya viśiṣṭavidhānēna vā mantrasaṁbandhō vidhīyēta tadā laukikē niṣphalē śuddha ēvōpasthānē mantraḥ prāpnōtyananumitaśrutiprakaraṇaṁ bādhitvā | na hi tadā prakaraṇādviśēṣapratyayaḥ | asmatpakṣē tu prathamamēva jyōtiṣṭōmēna svīkr̥tatvānnānyatra prāptirityarthavattā
[p. 781]
lāghavaṁ ca | athavāgnīdhrādīnāṁ karmāṅgabhūtānāṁ mantrāṇāṁ ca karaṇānāṁ saṁbandhē vidhīyamāna upasthānamapyanūdyata iti laghutaram || 23 ||

yattu yātayāmatvātsāmānyaviśēṣabādhādvā na prakr̥tagrahaṇamiti | tanna | vacanādyātayāmavidhānādguṇabhūtamantrāvr̥ttyā ca samuccayē sati virōdhābhāvādubhayamapyadōṣam | tathā, yēnaivaṁliṅgēnaivaṁ kuryādityēṣā ’pi vacanavyaktirnāśrīyatē | sarvēṣāṁ kvacidupadiṣṭatvēnāviśēṣaṇatvāt | yattu pratyayēna viśēṣṭavyamiti | tadanyathaiva viśēṣasiddhērasaṁbaddhādhyārōpaṇamātramēva śōbhatē | tathā hi |

yadyapyahamr̥cāṁ kuryāṁ pratyayēna viśēṣaṇam |
tathāpi naiva mucyēya sarvāsāṁ grahaṇādiha ||

sarvā hyadhyayanasthēna brahmayajñāśritēna ca |
vācastōmāśvināvasthāgatēna vihitā hi tāḥ ||

atō naivēdamāśaṅkyamākhyātēna viśēṣaṇam |
sarvapratyaya ēva syātkr̥tē ’pi hi viśēṣaṇē ||

tasmādarthāpattipratibandhamātrēṇaiva prakr̥tapratyayasiddhiḥ || 24 ||


iti āgnēyyadhikaraṇam || 8 ||

[p. 782]
samastānuvākōdāharaṇaṁ kāni padāni kva samarthānīti vakṣyamāṇaviṣayavivēkārtham | atra sūktavākavadēva prātaḥsavanādiśabdāstatsāmānādhikaraṇyasaṁstutāśca vasumadgaṇādayō gāyatracchandaḥprabhr̥taya indrapītādayaśca kramēṇa yathāsavanaṁ niṣkr̥ṣya prayōktavyāḥ | idaṁ tu vicāryatē | kiṁ samastō ’nuvākō bhakṣaṇa ēva viniyōktavyaḥ, uta grahaṇāvēkṣaṇasamyagjaraṇēṣvapi yathāliṅgamiti | tatra bhakṣasya cōditatvādbhakṣayāmipadasya ca tatprakāśanasāmarthyādādyantapadasaṁdaṁśagr̥hītētarapadānāmananyagāmitvāt ‘tataścāvacanaṁ tēṣāmitarārthaṁ prayujyatē’ itivad grahaṇādīnāmapi cōditabhakṣaviśēṣaṇatvēnaikapradhānārthānāmēkavākyatvāttatraiva viniyōga ityuktē, paricōdanā | ‘bhakṣē hi mā viśa’ ityasya bhakṣaṇē ’pyupapattiḥ | ‘ēhi vasō’ ityādēstu sadhyāsamityēvamantasya grahaṇārthatvam | yadyapi ‘sadhi hiṁsāyām’ iti pāṭhātsa
[p. 783]
ghyāsamityasya grahaṇārthatā na vispaṣṭā | tathāpi bāhukaraṇakatvānnirvapativadgrahaṇapratītiḥ | asticānēkārthatvaṁ dhātūnām | grahaṇakr̥taiva vā hiṁsā vivakṣyētētyadōṣaḥ | tathā ‘nr̥cakṣasam’ ityādēravēkṣaṇārthatvaṁ yadyapi ‘cākṣiṅ vyaktāyāṁ vāci’ iti smaryatē tathāpi prayōgēṣu prakāśanamātrārthatā gamyatē | tēna nr̥ṣu yaḥ khyātaḥ sa nr̥cakṣāstamavakhyēṣamiti ‘cakṣiṅaḥ khyāñ’ ityatra khyēñ ityupasaṁkhyāyatē | tēnāvēkṣaṇārthatvam | ‘hinva mē gātrāṇi’ iti samyakpariṇataḥ śaknōti gātrāṇi prīṇayituṁ nāmēścādhastādagantumiti samyagjaraṇārthatā | tasmālliṅgāvirōdhādayuktamakēvākyatvamiti | taducyatē | sarvāṇyētāni bhakṣaṇasya prāgūrdhvaṁ ca vartamānāni viśēṣaṇaṁ bhavanti | tēna viśiṣṭabhakṣaprakāśanē ’rthādviśēṣaṇākṣēpādēkārthatvāvirōdhaḥ | yadyapi ca grahaṇādīnāṁ svaprādhānyāparityāgācchrautatvācca bhēdēna prakāśanaṁ yuktaṁ, taṁthāṁ ’pyēcōditaprakāśanē na kiṁcitphalamastīti cōditaśēṣatvamēva yuktataram | taduktaṁ nirvāpamantrē | tasmālliṅgamaviruddham | tathā ca samākhyā ’nugrahīṣyatē | tatra caudayanti | sā nāma samākhyā viniyōktrī yuktā yā vēda ēva paṭhyatē | bhakṣānuvākasamākhyā tvasa
[p. 784]
māmnānātkathaṁ viniyōkṣyata iti | taducyatē |

laukikaṁ vaidikaṁ vā ’pi pramāṇaṁ dōṣavarjitam |
sarvamāśrīyatē svārthē na cāsmindōṣasaṁbhavaḥ ||

yathaiva vēdasya vaktr̥dōṣarahitatvātprāmāṇyam, ēvaṁ laukikasyāpi padasyānāditvāviśēṣāt | na cātrāndhaparamparānyāyaḥ | abhidhānābhidhēyayōḥ sarvapratyakṣatvāt | na hyāgnihōtrasvargādisādhyasādhanabhāvavadanuvākasyāpratyakṣatvam | atō bhakṣānuvākaśabdavācyō ’yamityētattāvatpramāṇam | ataśca prakaraṇē paṭhyamānamanuvākamālōcya samākhyā hr̥dayamāgacchati | sā ca bhakṣasyānuvāka ityēvaṁ vigr̥hyamāṇā bhakṣasaṁbandha ityēvaṁ manasi nidhāpayati | tataścōbhayōrbuddhāvupaplavamānayōrapēkṣāvaśēna tadēva saṁbandhasāmānyaṁ viśēṣasaṁbandhō bhavati | bhakṣō ’pi hi smārakamapēkṣatē | anuvākō ’pi prakāśyam | asti cōbhayōrapi yōgyatvamiti | tathāvasthitayōḥ prakāśyaprakāśakayōḥ prayōgavacanēna vidhānam | taināpi bhakṣārthatvamiti || 25 ||

paricōdanōktēnaiva mārgēṇāpakarṣaḥ kartavyaḥ | śrutiprādhānyānugrahāt | grahaṇādivacca rūpēṇa sāmarthyā(tprakaraṇēna)tmakēna liṅgēna vākyasya bādhitatvāt | nanu bhakṣaṇaikavākyatvamapi liṅgakr̥tamēva | satyam | tathāpi śrutiviprakarṣāddaurbalyam | grahaṇādyabhidhānasāmarthyēna hi śrutimanumāya śīghraṁ viniyōgaḥ kriyatē | itarēṇa punarēkavākyatā | tatō lakṣaṇādvārēṇa bhakṣaṁ prati sāmarthyaṁ tataḥ śrutyanumānamiti viprakarṣaḥ | tēna bhakṣasya pratyā
[p. 785]
sannatarēṇa mantrādinā ’varuddhātvādētēṣāmapi ca svayamanyatrāpravr̥ttērapakarṣaḥ | nanvarthaprāptānāṁ prakāśanaṁ niṣprayōjanam | kathaṁ niṣprayōjanam | yadā tānyapyaprakāśitāni naiva śakyantē ’nuṣṭhātum | tannāmārthaprāptaṁ na prakāśyatē yadēvamēva vinā prayatnēna niṣpadyatē | grahaṇādīni tu sarvāṇi pr̥thakprayatnasādhyāni tānyasmr̥tāni na śakyantē kartumityavaśyaṁ smartavyāni | bhakṣavidhirapi tānyacōdayitvā na śaknōti svārthamanuṣṭhāpayitumiti tānyapi cōdayati | atō mantrasvarūpāttēṣāṁ cōpadēśātsamyagjaraṇatanmantrayōścōpadēśādēvāpakarṣō ’rthasyaiva cōditatvāt | tēna yadyapyanudāhr̥tatvātpratyakṣōpadēśō ’tra na śakyō vaktuṁ tathā ’pyadōṣaḥ | samyagjaraṇaṁ tu vamanavirēcanayōḥ prāyaścittāmnānātpratyakṣōpadiṣṭamēva draṣṭavyam || 26 ||


iti bhakṣānuvākasya yathāliṅgaṁ viniyōgādhikaraṇam || 9 ||

[p. 786]
grahaṇādivadēkārthākṣiptatr̥ptiprakāśanāt |
tr̥pyatvantaḥ pr̥thaṅmantra iti prāptē ’bhidhīyatē ||

yēṣāṁ pr̥thaganuṣṭhānamarthākṣiptaṁ pratīyatē |
tēṣāṁ mantraprakāśyatvaṁ nānuniṣpādināṁ bhavēt ||

grahaṇādīnyakr̥tvā bhakṣānuṣṭhānāśaktēstēṣu pr̥thakpuruṣasya śāstrasya ca vyāpārō yujyatē | na tvēvaṁ bhakṣaṇādanyastr̥ptau vyāpāra iti nārthastatprakāśanēna | tasmātprārthanāyāṁ prāptakālatāyāṁ vā lōṭamanvākhyāyaikavākyatāmāpādya tr̥ptiviśiṣṭabhakṣaprakāśanārthaḥ sakala ityabhyupagamyatē || 27 ||


iti tr̥ptiprakāśakamantrasya bhakṣamantrasyaikavākyatayādhikaraṇam || 10 ||

[p. 787]
indrapītasyēti sōmasāmānādhikaraṇyādanaindrāṇāṁ viliṅgatvātprakr̥tau cōhābhāvādamantrakaṁ bhakṣaṇamiti || 28 ||

anaindrēṣvapyūhēna prayōgō vikr̥titvāt | samānē ’pi karmaṇi pradānēbhēdātprakr̥tivikārabhāvō bhaviṣyati | dhruvacamasāścaindrāḥ prakr̥tibhūtāḥ | kathamavagamyatē | grahaṇamantrēṇa sōmasyēndrapradānaviṣayatvāt | bhavati hi sādhanavaśēna sādhyasya niyamaḥ | tadyathāhavanīyādivaśēnāgnihōtrādēḥ | yatra ca sōmastatra sarvē taddharmāḥ | tēnaindrāṇi pradānāni dharmavanti | itarāṇi tvadharmakatvādatidēśēna grahīṣyanti | tataśca siddha ūhaḥ | tathā ca siddhavat ‘namati’ ityanūdya ‘anuṣṭupchandasaḥ’ iti vēśēṣavidhānamupapatsyatē | saṁsthānāṁ ca vikāratvamadyāpya siddhamiti darśanaṁ manyatē | vikāratvē tvanyathā ’styēvōha ityadarśanamēva syāt | nanu
[p. 788]
saṁsthā vikārabhūtaivētyaliṅgaṁ vipariṇāmadarśanam | nēti brūmaḥ | agniṣṭōmāntānāṁ hi pradānānāṁ samānavidhānatvē saṁsthānāṁ vikāratvē ’pi prakr̥tivadvikr̥tāvapyavikr̥tasyaivōpakārakatvasaṁbhavātkutō vipariṇāmadarśanam | aindrāṇāṁ tu prakr̥titvē tārtīyasavanikēṣvapyagniṣṭōmādiṣu vipariṇata ēvētyupapannaṁ vipariṇāmadarśanam | (viśiṣṭapadākṣēpaścaiṣa vipariṇāmavyapadēśaḥ | na vidhinā ’nuṣṭupchandaḥ śabdākṣēpa iti |) tasmādyathādēvatamūha iti || 29 ||



ēvaṁ pūrvapakṣastha ēvādhikaraṇē kr̥tvācintayōhaviṣayatvaṁ cintayati | hutēṣu camasēṣu saśēṣēṣvēvābhyunnītāḥ sōmāḥpunarabhyunnītāityucyantē | tēṣāṁ tu yathā punarabhyunnītatvaṁ yathā cōhacintāviṣayatā tathā vibhajya darśayati | santi daśa camasāstēṣāṁ yē madhyataḥkariṇāṁ brahmādīnāṁ catvārastairhōturvaṣaṭkārānuvaṣaṭkārayōrdvirdvirhutaṁ
[p. 789]
hōtrakacamasaistu sakr̥dvaṣaṭkāra ēva hutaṁ, sarvēṣu cēndrō dēvatā | tataścamasēṣu saśēṣēṣvēva sōmō ’bhyunnīya hūyatē | kathamavagamyētē tatsarvaṁ praiṣēṇa darśayati | tatra dvitīyē hōmēhōtrakā nānādēvatāyajanti |maitrāvaruṇō mitrāvaruṇau ‘mitraṁ vayaṁ havāmaha'ityādiyājyabhirēva darśayati | tatra yadaitē camasā hutvā bhakṣaṇārthamānīyantē tadā dvau dvau śēṣau dr̥śyētē | pūrvahōmaśēṣaścaindra uttaraśca mitrāvaruṇādidēvatyaḥ | tasyōpalakṣaṇē kriyamāṇē saṁdēhaḥ, kiṁ prasthitadēvatā—atikrāntō ’pīndra upalakṣayitavya uttarāśca bhitrāvaruṇādyā indramitrāvaruṇapītasyētyēvamutēndramitrāvaruṇādāya ēva kēvalā iti | kutaḥ saṁśayaḥ | kiṁ dēvatāntarasaṁcārēṇa pūrvadēvatāsaṁbandhō ’panīta uta nēti | yadyapanītastataḥ kēvalamitrāvaruṇādyupalakṣaṇam | athānapanītastata indrō ’pyupalakṣaṇīya iti | kiṁ prāptam | siddhāntēnaiva tāvadupakramaḥ ‘sarvēṣāmupalakṣaṇam dviśēṣatvāt’ iti || 30 ||

āśrāvaṇapratyāśrāvaṇādibhiḥ pradānakālē dēvatāntarasaṁvādādasya dravyasyāpanītā pūrva
[p. 790]
dēvatā | na ca prakr̥tāvapanītadēvatāsaṁbandhōpalakṣaṇaṁ kr̥tam | tasmādihāpi na kartavyamiti || 31 ||

athavā nāpanītamindrasya dēvatātvam | kutaḥ |

dēvatāṁ yāṁ yaduddiśya dravyaṁ svatvēna gr̥hyatē |
tasyāstadēva saṁbandhi nānyattanmadhyapātyapi ||

śāstralakṣaṇō hi dēvatāsaṁbandhaḥ śāstrēṇaiva grahaṇavēlāyāṁ dēvatārthatvaṁ prakramyatē | yacca prakramyatē tadēva samāpyatē nānyat | iha ca vacanātsaśēṣēṣu camasēṣvanyaduttaradēvatārthaṁ dravyaṁ grahītavyamiti gamyatē | tatra camasōpalakṣaṇatvēnōpapannaḥ śēṣaḥ | yadā ca grahaṇavēlāyāmasya dēvātārthatvaṁ nāvadhr̥taṁ tadā pradānavēlāyāṁ yathāgr̥hītahōmātsaṁnihitō ’pyasāvasaṁkalpitatvānna dēvatārthō bhavati | na vā ’sya tadānīṁ saṁkalpāntaramasti | vacanābhāvāt | na cētarasaṁkalpēna prasaṅgātsaṁspr̥śyatē | vibhaktavēlāyāṁ saṁkalpitvāt | na ca pradānakālē punaḥ saṁkalpāntaramasti | sakr̥tsaṁkalpitasya punaḥ saṁkalpayitumaśakyatvāt | na hyēkamēva dravyamasakr̥ttyajyatē | tasmānna pradānakālē saṁkalpō ’stīti | yadyapi tāvaddēvatā pratyakṣaṁ bhuñjīta tathāpi haṁsa ivōdakātkṣīraṁ paścāttanamēva sā sōmaṁ vivicya bhuñjīta, kimuta yadōddēśamātrōpakāriṇī dēvatā punarabhyunnītasyaivōddiśyatē na pūrvaśēṣasya | tēna punarabhyunnītē dīyamānē pūrvaśēṣaḥ kēvalamutsr̥jyatē na tu dīyatē | yastu bhakṣaṇavēlāyāṁ
[p. 791]
tadēkadēśaḥ kaścitsō ’napanītēndrasaṁbandhitvāttathaivōpalakṣayitavya iti || 32 ||


iti punarabhyunnītabhakṣaṇē indrasyāpyupalakṣaṇādhikaraṇam || 12 ||
pūrvāpavādārthamārambhaḥ | dvidēvatyānāmaindravāyavādīnāṁ śēṣā ādityasthālyāṁ nikṣipyantē | tatō ’pi punarāgrayaṇasthālyāmāgacchanti | tataśca pātnīvatagrahaṇaṁ śrūyatē ‘upāṁśupātrēṇa pātnīvatamāgrayaṇātgr̥hṇāti’ iti | tasya hutaśēṣē bhakṣyamāṇē pūrvavadēvēndravāyupatnīvatpītasyaivamādyupalakṣaṇaṁ kartavyamiti pūrvapakṣaḥ || 33 ||

naitatpūrvēṇa sadr̥śam | kutaḥ |

yasya grahaṇavēlāyāṁ saṁnidhiḥ sō ’panīyatē |
saṁhatēna hi saṁkalpaḥ kartavyastatra cōdyatē ||

āgrayaṇaprāptēṣu hi dvidēvatyēṣu patnīvatsaṁkalpaścōdyatē | tatra yadyapi tāvalparakīya ēvaṁ saṁkalpastathāpi prasaṅgasiddhiramivāryā kimuta yadā sō ’pi saṁkalpanīyaḥ śruta ēva | tathā hi |

yō ’paityāgrayaṇātsōmaḥ sa pātnīvata iṣyatē |
śēṣaścaiva tatō ’paiti tēna saṁkalpyatē tadā ||


[p. 792]
yadā hyāgrayaṇaṁ pātnīvataṁ karōtīti śrūyēta tataḥ saṁnihitō ’pyanāgrayaṇatvācchāstravalēna śēṣaḥ kathaṁcitsaṁkalpādapanīyēta | atra punaḥ ‘āgrayaṇādgr̥hṇāti’ iti śrūyatē | nāgrayaṇasyāgrayaṇamiti vā | tadyathā vr̥kṣātparṇaṁ patatītyuktē kaṅkakurarādipatramapi pratīyatē | vr̥kṣasyāpādānamātrōpakṣīṇatvāt | ēvamihāpyāgrayaṇādapētatvaṁ patnīvatsaṁbandhakāraṇaṁ nāgrayaṇatvam | samānadēśayōśca saṁpātāgrayaṇayōrya ēvāpauti sa ēvāgrayaṇādapēta iti śakyatē vaktum | tāvaccēha nimittam | yattu tanmiśrādanāgrayaṇādapyapaiti na tatpratiṣēdhē vidhau vōpayujyatē | na hyanāgrayaṇādapētō na pātnīvata iti vacanamasti | yadi vā ’yamarthaḥ syāttatō yō ’pyāgrayaṇastatō ’paiti sō ’pyāgrayaṇānāgrayaṇāpētatvādapātnīvataḥ prāpnōti | tasmādāgrayaṇādēvētyasyāśakyatvādapramāṇakatvāccāvaśyamēvamāśrayitavyam | āgrayaṇāttāvadapēta iti | tacca saṁpātasyāpyaviśiṣṭamityupapannaṁ dēvatāsaṁbandhitvam | na ca pūrvadēvatārthatvamanapanīyōttarasaṁbandhō ’vakalpata ityupapannaṁ pūrṇakabhōjanavadanupalakṣaṇam |nanu yō ’sau pūrvadēvatārthastasyaivāyamavayavaiti—bhūtapūrvagatyabhiprāyam | ācāryastu svayamēvainamabhyupagamayāmīti manvānaḥ parihasati tāvat |na hi hutasyāvayavō dr̥śyata iti | na hi hutādanyattasyā dēvatāyā vidyatē tasyāpanītatvādityabhiprāyaḥ | parastvavyutpannābhiprāya āha—nanu prakr̥tāvapīti | saṁkalpavēlāyāṁ tatra dēvatāvyapadēśa ityuttaram | itara āha—atrāpyēvamēvāsīditi | siddhāntavādī vadati | ētadēva prakr̥tivilakṣaṇamiti | na cāpanītasya tatrōpalakṣaṇaṁ kr̥tam | iha tu
[p. 793]
sphuṭamapanītatvamuktam | tasmātpatnīvānēvōpalakṣaṇīya iti siddham || 34 ||


iti pātnīvatabhakṣaṇē pūrvadēvatānupalakṣaṇādhikaraṇam || 13 ||
tasminnēva pātnīvatē patnīvatā saha pātr̥tvanirdēśānmāntravarṇikaṁ tvaṣṭurdēvatātvamiti pūrvapakṣaḥ || 35 ||

naivōpalakṣayitavyastvaṣṭā | kutaḥ |

mantracōdakayōstāvadatulyatvaṁ balābalē |
pātr̥tvēnāpyatulyatvaṁ saha mātrā ’bhidhānataḥ ||

vidhau hi kēvalaḥ patnīvāndēvatā nānyasahitaḥ | taddhitēnāsau cōdyatē | na ca taddhitō ’nyasāpēkṣādutpadyatē | tēnāpi māntravarṇikī durbalā | na ca mantravarṇasya taddēvatātvakalpanayā vinā karmānaṅgatvam | patnīvadabhidhānēna tatsiddhēḥ | na ca tvaṣṭurabhidhānamanyathā nōpapadyatē | stutyarthamātratvēnōpapadyamānatvāt | ata ēva ca mantrārthō bhavati
[p. 794]
yastvaṁ tvaṣṭrā sahitaḥ sa sōmaṁ pibēti | itarathā pātr̥tvēnaiva tāvatkīdr̥śaṁ dēvatābhidhānaṁ, dēvatāyāuddēśamātrōpakāritvāt | kiṁ punaryadā tatrāpi sāhityamātraśravaṇātkēvalamutprēkṣā | na cāsāvaikāntikī | vinā ’ṣi kāryayōgitvēna sahaśabdaprayōgāt | tadyathā | sahaiva daśabhiḥ putrairbhāraṁ vahati gardabhī | tatra hyētāvānēvārthō vijñāyatē satsvapi daśasu putrēṣu saiva vahatīti | tasmānna tvaṣṭurdēvatātvamavagamyatē | atō nōpalakṣayitavyaḥ || 36 ||


iti pātnīvatabhakṣaṇē tvaṣṭuranupalakṣaṇādhikaraṇam || 14 ||
adhikaraṇātidēśō ’yam | ētāvatā tu viśēṣēṇātulyatvāśaṅkā | yēna ya ēvāsāvagnirdēvatābhūtaḥ sa ēvātra trayastriṁśaddēvēṣu bhōktr̥ṣu parivēṣṭr̥tvēna viniyujyata | tēna mantravarṇāttēṣāmēva prādhānyēna dēvatātvaṁ vijñāyatē | guṇabhūtō ’gniḥ | pūrvatra ca sahatvamātrābhidhānādatulyatvēna tvaṣṭā nirākr̥taḥ | tadiha viparītamatulyatvam | patnīvattvaguṇamātradēvatātvapratipādanamātrārthā ca taddhitacōdanā | sā yathā ‘agnā i patnīvāḥ’ iti mantravarṇātprāpnuvatā ’gninā guṇinā na virudhyatē | ēvaṁ trayastriṁśatā ’pi dēvaiḥ | aviśiṣṭō
[p. 795]
hi tēṣāmapi mantravarṇaḥ ‘patnīvatastriṁśataṁ trīṁśca dēvān’ iti | na ca cōdanayā dēvatāntaraṁ pratiṣiddham | yēna mantravarṇagamyaṁ nēṣyatē | na ca mātravarṇikyāṁ cōditāparityāgēna gr̥hyamāṇāyāṁ kaścidvirōdhaḥ | na ca pramāṇāntaragamyāyāṁ taddhitasya sāpēkṣatvam | yadi sa ēva triṁśadapēkṣaṁ patnīvantaṁ vidadhyāttataḥ sāpēkṣadōṣaṁ pratipadyēta | mantrasya tu sāpēkṣamapi vadatō naiva kaścidvirōdhaḥ | samuccayāśrayaṇāccāvirōdhitvam | kathaṁ tulyārthayōḥ samuccaya iti cēt | na syātsamuccayaḥ | yadi mantrēṇōbhayaparāmarśō na kriyatē | sa tu cōdanāvagatamagnimaparityajannēva parivēṣṭr̥tvēna na siddhaṁ dēvatātvamabhidadhattrayastriṁśatō dēvatātvamāha | tasmātsamuccayē sati sarvēṣāmupalakṣaṇam | tanmantravyākhyānēna darśayati—yājyāmabhidadhadēvaṁ hyagnēragnīdadhyēṣaṇaṁ karōti | sanmānapūrvakō niyōgō ’dhyēṣaṇam | tadēvaṁ kriyatē āyāhīti | chandasi ‘vyavahitāśca’ iti vyavahitasyāṅaḥ prayōga aibhiriti | upari vakṣyamāṇatrayastriṁśatā dēvaiḥ sahaikarathārūḍhō ’śvavibhavādvā nānārathārūḍhaḥ | tataścārvāgāgatya tāṁśca patnībatastriṁśataṁ dēvān, ‘anuṣvadhaṁ-svadhāṁ-annaṁ sōmākhyamanu, āvaha | tataśca mādaya—saṁtarpayētyarthaḥ | tēna sphuṭamēṣāṁ bhōktr̥tvamityēvaṁ prāptē brūmaḥ | trayastriṁśatō nōpalakṣaṇīyā iti | kutaḥ |

cōditārthānurōdhēna mantraḥ sarvaḥ pravartatē |
tēna tvaṣṭr̥vadēvātra triṁśatā ’gnērabhiṣṭutiḥ ||

pātnīvatacōdanārthasmaraṇahētunā mantrēṇa na śakyamacōditamagnēḥ parivēṣṭr̥tvamitarēṣāṁ ca mōktr̥tvaṁ prakāśayitum | atō mantrasya parārthatvānna cōdanāmatikramya svātantryēṇa trayastriṁśatprakāśanasāmarthyamavakalpatē | vidhānasāmarthyaṁ tu dūrabhraṣṭamēva | na ca triṁśatō dēvatā
[p. 796]
tvamēva smārayati cōditāgnyaiśvaryaprakāśanaparatvēna trayastriṁśatprakīrtanāt | katham |

aprasiddhēśvaratvasya dātr̥tvaṁ yasya kīrtyatē |
tadasaṁbhāvya mukhyārtha aiśvaryārthaṁ pratīyatē ||

yadi hyaprattāvasthamēva dravyaṁ tvaṁ dēhīti mukhyamēvōcyatē, tataḥ pratāraṇamēva syāt | atha tu tvamēvātra dātā svāmī na vayaṁ svāmina ityētatparaṁ bhavati | yathā lōkē kaściducyata kiṁ tvayi bhavati nimantritē tvayaivānyē nimantraṇīyā iti | tatō vākyaṁ saṁbaddhaṁ bhavati | cōditakaraṇācca dr̥ṣṭārthaṁ bhavati | mādāyasvētyapi mukhyasya madasyāsaṁbhavādētēbhya ityētallakṣayati | dātr̥tvamapyagrērdr̥ṣṭārthamēvēti saṁpradānalakṣaṇārthaṁ vijñāyatē | vispaṣṭaṁ ca taddhitēna yadanyanirapēkṣamavagataṁ tanmantrānurōdhēna bādhitaṁ na syāt | kathaṁ punaḥ pātnīvatamiti cōditē ’gnirdēvatā ’vagamyatē na punastrayastriṁśaddēvatā syāt | ata āha—patnīvāṁścā
[p. 797]
gnirihagr̥hyatē, na trayastriṁśat,agnē patnīvannitisāmānādhikaraṇyadarśanāt | nanu triṁśatā ’pi saha sāmānādhikaraṇyamasti ‘patnīvatastriṁśatam’ iti | satyamasti | tathā ’pyatrāgniḥ patnīvāngr̥hyatē | taddhitanirdēśēna hi prātipadikārthasya saṁkhyāviśēṣābhivyaktirbhavati | tatra prātipadikārthānanyathāsaṁbhavādēkavacanāntēna vigrahō bhavati | patnīvāndēvatā ’syēti | triṁśacca nityaṁ bahuvacanāntaḥ | tasmānna tēbhyastaddhita iti dēvatāttvābhāva iti || 37 ||


iti pātnīvatabhakṣaṇē trayastriṁśatō ’nupalakṣaṇādhikaraṇam || 15 ||
anuvaṣaṭkāradēvatāyāścōdanayā mantravarṇēna ca dēvatātvamaikāntikam | tasmādupalakṣaṇīyā iti | ēvaṁ prāptē ’bhidhīyatē |

yathā paścāttanaḥ pātā pūrvapātrupalakṣaṇam |
aprākr̥taṁ na kurvīta tathaināmapi dēvatām ||

na hyēṣā prakr̥tāvupalakṣitā | na cēha prākr̥takāryāpannā | tasmānnōpalakṣayitavyēti || 38 ||


iti anuvaṣaṭkāradēvatānupalakṣaṇādhikaraṇam || 16 ||

[p. 798]
sthitāduttaram | na yathādēvatamūhaḥ | kiṁ tarhi | anaindrāṇāmamantrakamēvēti | kutaḥ |

tulyaprakaraṇā hyēṣā jyōtiṣṭōmakriyēṣyatē |
prakr̥tirvikr̥tiścēṣṭā na cātmaivātmanaḥ kvacit ||

yadi hyabhyāsāḥ pr̥thakkarmāṇi bhavēyustataḥ prakr̥tivikārabhāvaḥ syāt | na tvēvamasti | na caiṣāṁ sōmō dharmā vā kēnacidvihitāḥ | yēna tu prakārēṇaikō gr̥hṇāti tēna sarvē | yathā vakṣyati ‘tadvatsavanāntarē grahāmnānam’ iti | na ca mantravaśēnaindraviṣayatā sōmasya | pratyakṣatā śrutyā sarvaviṣayatvabōdhāt | na ca yathā ’nārabhyavādēnā ’havanīyaḥ sarvahōmārtha iti tadrahitakarmāntarābhāvādāhitāgnēradhikāraḥ, ēvamiha mantraḥ sarvasōmārthaḥ | prakaraṇapaṭhitaḥ sāmarthyādindrārthaṁ prakāśayiṣyati | anyastu tēnāprakāśita ēva grahīṣyatē māsyatē vā | athavā vivēkābhāvātsarvasminnēva gr̥hyamāṇē saṁkalpamātrēṇa vyavasthāsyatē | athavā subrahyaṇyāvanmukhyatayēndraprakāśanārthō bhavati | tatprabhr̥tayē dēvatāsamudāyāyētyarthaḥ | athavā vidhiśabdē vasumattvasyābhāvāttadguṇaprakāśanaṁ vyarthamiti vasumattvēnētaradēvatāsahitāyētyētadabhidhīyatē | tasmātsarvatra samānavidhānaḥ sōmaḥ | tataśca vikāratvābhāvaḥ | yattvanuṣṭupchandasō vināma—vidhānādvikr̥titvamiti
[p. 799]
tatsamānavidhānatvē ’pi tr̥tīyasavanatvājjagacchandastvē prāptē viśiṣṭavidhānatvēnōpapatsyatē | athavā saṁsthānāṁ vikāratvādupapanna ēvātrōha ityadarśanamēva | tasmādaindrēṣvēba bhakṣaṇamantrō mānagrahaṇavacca na tadvaśēna bhakṣaniyama ityanyēṣāmamantrakaṁ bhakṣaṇam || 39 ||


iti indrapītādhikaraṇōktadvitīyōhapūrvapakṣanirākaraṇam ||
atha yatrānyasahita indrō dēvatā tatra kimindrapītavyapadēśō ’sti nēti saṁdēhē ’stīti brūmaḥ | kutaḥ |

na dēvatātvamindrasya tatpītatvēna kathyatē |
tēna nāgnēyatulyatvamasāmarthyādihēṣyatē ||

āgnēyē hi yajamānasaṁkalpō viśēṣaṇatvēna saṁkīrtyatē | sa ca taddhitēnānyanirapēkṣāgniviṣaya upātta iti sāpēkṣaṁ na pratipādayati | atra punarindrapīta iti saṁpradānavyāpārō viśēṣaṇam | sa cōbhayōrapi saṁkalpyamānayōḥ pratyēkaṁ kēnacidaṁśēna vidyatē | yasya ca yāvānvyāpāraḥ sa tēna pātētyupalakṣyatē | tēnaindrāgnasyēndrāgnibhyāṁ pibadbhyāmardhamindrapītamarddhamagnipītamiti śakyaṁ vaditum | na cavartamānasya sākṣādindrapītatvamiti hutāvayavadvārēṇa vyapadēśaḥ | na ca tasyēyattāniyamō ’sti, ētāvatā pītēna vyapadēṣṭavya iti | tasmādviśēṣaṇōpapattērmantravadbhakṣaṇamiti || 40 ||


[p. 800]
satyaṁ yadi dēvatāvyāpāraḥ pātr̥tvamiha viśēṣaṇaṁ syāttata aindrāgnō ’pi gr̥hyēta | na tvasmākaṁ dēvatā pibati | kiṁ tarhi | saṁkalpaviṣayatvēnaivōpayujyatē | na ca miśrasaṁkalpē ’nyataravyapadēśaḥ saṁbhavati | taddhitavatsamāsasya sāpēkṣēṣvapravr̥ttēḥ | tasmādāgnēyacaturdhākaraṇavadēva kēvalēndradēvatyaviṣayatvānnaiva vyapadēśa ubhayadēvatyaḥ saṁbhavatīti mantranivr̥ttiḥ | anēnaiva ca viśēṣēṇāsyāpunaruktatvam | yatpūrvapakṣavādī na dēvatātvamiha viśēṣaṇaṁ, kiṁ tarhi, saṁpradānagataṁ pātr̥tvaṁ, tacca pratyēkamapyastīti manyatē | siddhāntavādī tu mukhyapātr̥tvāsaṁbhavāddēvatātvamēvānēna lakṣyata ityāpādayati | yadyapi ca mukhyaṁ pātr̥tvaṁ dēvatāyāṁ bhavēttathāpi dravyasya tatpītatvamaśakyaṁ vaktum | katham |

yō hi tāvaddhutaḥ sōmaḥ sa naivamabhidhīyatē |
na ca tasyēndrapītatvādahutasyēndrapītatā ||

camasasthō hīndrapītatvēna vyapadiśyatē | na cāsāvindrapītaḥ hutaviṣayatvādindrapītavyapadēśasya | tasmādavaśyavidyamānadharmābhidhānādindrāya saṁkalpita indrapītaḥ pratyētavyaḥ | tataścāpannaṁ dēvatātvamēvōpalakṣaṇamiti | na ca hutasōmagataṁ pītatvaṁ tatrōpacarituṁ śakyam | ātmadharmēṇaiva saṁkalpēnābhidhānōpapattēḥ | ēkadēśē ’pi hi hūyamānē sarvamidaṁ dravyaṁ dēvatōddēśēna tyajyamānaṁ yāgaṁ sādhayati | atō ’sau nirvapatēriva yajirēvātra pibatērarthaḥ | tēnaindrayāgasādhanādindrapītapratyayasāmarthyānmantranivr̥ttiḥ || 41 ||


iti aindrāgnabhakṣasyāmantrakatvādhikaraṇam || 17 ||

[p. 801]
idamapavādādhikaraṇam | tatra pūrvavadēva tāvatsāpēkṣamāyatracchandaḥsādhanakē samāsābhāvādgāyatracchandastvānupapattēryatra kēvalā gāyatryupayuktā sa ēva mantrēṇābhidhātavyō nānya iti prāptē ’bhidhīyatē || 42 ||

yatra nāmōpapadyēta nirapēkṣaṁ viśēṣaṇam |
sāpēkṣasyāgrahastatra na tu yatrāpi nāsti tat ||

uktaṁ hyētaccaturdhākaraṇē ’pi | yadi kēvalāgnidēvatyaḥ prakaraṇē na syāttataḥ sāpēkṣadēvatyō ’pi gr̥hyētēti | tadiha kēvalēndradēvatyasadbhāvādindrapītatvaṁ sāpēkṣēndradēvatyānnivr̥ttaṁ na tu kēvalagāyatracchandastvaṁ kasyacidasti | trayāṇāmapi vēdānāṁ kvacitsādhanāṁśa chandōntarāṇāmavaśyaṁbhāvitvāt | atō rathaṁtarasāmatvamiva nānāchandaskāsvēva gāyatracchandastvam | ata ēva nityasāpēkṣēṣu naitadbhaviṣyati sāpēkṣamasamarthamiti | tasmānnānāchandaskē ’pi mantra iti siddham || 43 ||


iti gāyatracchandasa ityādērnānāchandaskē viniyōgādhikaraṇam || 18 ||
sthitāduttaram | anindrapītēṣvapyavikr̥ta ēva mantraḥ prayōktavyō nāmantrakaṁ bhakṣaṇam | kutaḥ |


[p. 802]
indrēṇa yasminsavanē pītaḥ sōmō nirūpyatē |
tasya yō ’nyō ’pi saṁbandhī sa ēvaṁ vyapadiśyatē ||

naivamabhisaṁbandhaḥ indrapītasya sōmasyēti | kiṁ tarhi | indrapītasya prātaḥsavanasya yaḥ saṁbandhīti | na ca prātaḥsavanaśabdaḥ sōmasamānādhikaraṇaḥ, kratubhāgavacanatvāt | tadgatasōmavācitvē ca prātaḥsavanīyasyēti prasaṅgāt | ataḥ savanasyēndrapītasyēti ca samānādhikaraṇē sōmasaṁbandhavyatirēkajanitē ṣaṣṭhyau | sōmasyēti tu vyadhikaraṇā sōmaviṣayā ’vayavavyatirēkanimittā ṣaṣṭhī | tēna padāntarasāmarthyātsaṁyōgaprakaraṇāviśēṣācca prayōktavya ēva ēṣa mantraḥ | kasmādēvaṁ gr̥hyata iti cēt |sōmē bhāktatvaprasaṅgāt | pūrvasaṁkalpitō hi samudāya indrapītō mukhyastasya cāyamavayava upacārādēvamabhidhīyatē | na caitadyuktam | tasmātsarvasōmānāmindrapītasavanasaṁbadhitvānmantravadbhakṣaṇamiti siddhamiti || 44 ||


iti indrapītādhikaraṇam || 19 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē tr̥tīyādhyāyasya dvitīyaḥ pādaḥ |

[p. 803]
ēvaṁ liṅgaviniyōgamupavarṇya saṁprati vākyaviniyōgaḥ prastūyatē | tatrōdāharaṇam | ‘uccairr̥cā kriyatē’ ityādi vākyam | ‘tadyadi r̥kta ulbaṇaṁ kriyatē gārhapatyaṁ parētya bhūḥ svāhēti juhuyāt’ ‘yadi yajuṣṭō yadi sāmataḥ’ ityādi ca | tatra kimr̥gyajuḥsāmaśabdairuccaistvōpāṁśutvadharmavidhau mahāvyāhr̥tyagnitrayasaṁbaddhahōmavidhau ca pūrvōttarapadasaṁbandhanirapēkṣābhidhānaśrutivaśēna ‘tēṣāmr̥gyatrārthavaśēna pādavyavasthā’ ityēvaṁlakṣaṇānāmr̥gādijātānāṁ grahaṇamuta samastamantrabrāhmaṇātmakānāṁ vēdānāmiti | kutaḥ saṁśayaḥ | ēkavākyōpakramōpasaṁhāraśrutyōrvipratipattēḥ | upakramē hi vēdāḥ śrūyantē | upasaṁhārē tu r̥gādijātāni | tatra yadi vōpakramasthavēdapadamavayavabhūtajātalakṣaṇārtham | athavōpasaṁhārasthamr̥gādijātaṁ sabrāhyaṇakasamudāyalakṣaṇārthamiti samañjasāsamañjasayōḥ saṁdēhaḥ | sa ca ‘aktāḥ śarkarāḥ’ itivadākṣēpaparihārābhyāṁ samarthanīyaḥ | ēvaṁ tarhi tēnaivagatatvānnaitadārabdhavyam | nāyamupālambhaḥ | saṁdigdhēṣu hi vākyaśēṣasya tatra prāmāṇyamuktam | iha punarvidhyuddēśavartināmr̥gādiśabdānāṁ niḥsaṁdigdhamantrabhēdajātavacanatvādasaṁdigdha ēva vidhyuddēśaḥ | tēna vyavadhāraṇakalpanayā ’nyatarapakṣāvadhāraṇaṁ kāryamityārabhyatē | kiṁ prāptam | tadīyapūrvapakṣanyāyēnaiva vidhyuddēśaśrutibalīyastvājjātādhikāra iti | kiṁ ca |

yathā ca dravyasāmānyaṁ kriyā vā na virudhyatē |
viśēṣairvākyaśēṣasthairnaivaṁ vēdairr̥gādayaḥ ||

na kathaṁcidr̥gādiśabdēna brāhmaṇaṁ vaktuṁ śakyam | śaknōti tu vēdaśabda ēkadēśē ’pi vartituṁ, samudāyaśabdānāmēkadēśēṣvapyupalabdhēḥ, yathā grāma āyāta iti | tathā cādhyētārastatraiva sutarāṁ prayuñjatē vēdamadhīmahē vēdō vartata iti | na ca brāhmaṇamadhīyānāstathā
[p. 804]
vadanti | kiṁca |

jātasya hi vyavasthānācchakyaṁ dharmāvadhāraṇam |
saṁkīrṇatvāttu vēdānāṁ bhavēttaddharmasaṁkaraḥ ||

r̥cō hi tā ēva kāścittriṣvapi vēdēṣu paṭhyantē | tathā yajūṁṣi | tatra yadi vēdatvaṁ dharmasaṁbandhahētutastādr̥śēṣu na jñāyatē kō dharmaḥ kriyatāmityanyāyyō vā vikalpa āśrīyatē | vēdāntaravyapadēśasya tulyabalatvāt | jātipakṣē tu naiṣa dōṣaḥ | na hyēkasminvarṇasamūhē jātidvayaṁ samavētam | jyōtiṣṭōmaprakaraṇaṁ caivamanugrahīṣyatē | anyathā vēdasya samastēṣṭipaśvēkāhāhīnasatraviṣayatvādyāvadvēdānusārī dharmaḥ prakaraṇamullaṅghya sārvatrikaḥ syāt | nanu jātādhikārē ’pi vēdavajjātasya prakaraṇāntarēṣvapi bhāvāttulyamētat | atha prakr̥tajātātikramakāraṇābhāvādiha vyavasthā, sā vēdapakṣē ’pyaviśiṣṭā | yāvanprakaraṇē vēda ityavadhāraṇāt | naitattulyam | kutaḥ |

pratisaṁghātavartitvājjātaṁ prakaraṇē ’sti naḥ |
vēdō mahāsamūhatvātprakr̥tau na samāpyatē ||

sarvargādisamūhēṣu jātaṁ vyāsaṅgi cēdbhavēt |
prakr̥tau na samāpyēta tatastadapi vēdavat ||

mantrabrāhmaṇatarkāṇāṁ samūhē kāṭhakādikē |
vēdatvaṁ vartatē nityamanēkakratugāmini ||

samūhāstvēkavākyānāṁ yē pādapadaparvaṇām |
r̥gyajuḥsāmajātāni pratyēkaṁ tēṣu santi naḥ |

yathā vanādisaṁghātāḥ prāksāmānyasamanvitāḥ |

[p. 805]
tathargādisamūhānāṁ sāmānyaṁ jātamucyatē ||

jātirēva tu yajjātaṁ bhāṣyakārēṇa varṇitam |
vyākhyātr̥bhiśca tannaivamr̥gādau jātyasaṁbhavāt ||

dvivarṇē ca padē jātirgōśabdatvaṁ na kalpitam |
vākyatvavatkathaṁ nu syurr̥gyajuḥ sāmajātayaḥ ||

yathaiva hi vākyatvaṁ nāma jātirbhinnasthānakaraṇaprapannābhivyaṅgyakramavadvarṇātmakapadasamūhē ’ntyavarṇē vā vilakṣaṇāvayavapadārthasaṁbandhapratyayākāṅkṣāvyavadhānādbhramaṇatvādinyāyēna kalpayituṁ tadbhūtādhikaraṇē nādhyavasitam | tathaivarktvayajuṣṭvasāmatvāni kramavadvarṇasvarāśrayāṇi na śakyāni kalpayitum |

kiṁ tvēkārthasamūhasthamr̥gyajuḥ sāmasaṁjñitam |
jātaṁ samūhasāmānyaṁ na jātirnāma kācana ||

yaugikānāṁ yathā jātēranyatsāmānyamiṣyatē |
tathā samūhasāmānyaṁ jātaṁ jātivilakṣaṇam ||

lōkē ’pi caiṣaiva jātijātaśabdārthaprasiddhirityēvamēva vyākhyēyam || 1 ||

kimidaṁ prāyadarśanāditi—nēdamanyaiḥ prāyadarśanaistulyamiti paśyanpr̥cchati | ‘prāyavacanācca’ ityatra hi pradhānaprāyē yatrānyāni pradhānāni tatra vacanādityuktam | tathā ‘viśayē prāyadarśanāt’ iti saṁskāraprāyē yatrānyē saṁskārā gōdōhanādayastatrāsya darśanamiti | na tviha yatrānyē vēdāstatraiṣāmr̥gādīnāṁ darśanamityapi śakyaṁ vaktum | na hyētadvyatiriktā vēdāḥ santi, yēṣāṁ madhyapātē saṁkīrtyēran | atō nēha prāyadarśanamastīti | tatrōttaramāha—vēdaprāyē vēdōpakramē—vēdabuddhijanitasaṁskāravyāptē
[p. 806]
manasi, imēśabdāḥ śrūyantē | taddarśayati—prajāpatirvā idamēkaṁ āsīt | yattuvidhyuddēśabalīyastvādarthavādapadasthō vēdaśabdō ’vayavaviṣayō bhaviṣyatīti | tatra brūmaḥ |

vidhyarthavādasaṁbaddhamanyadēva balābalam |
mukhyapaścāttanatvēna jñānānāmanyadēva tat ||

yē hi vidhyuddēśātparastādarthavādāḥ śrūyantē tēṣāmasti daurbalyam | yē purastācchrūyantē tē mukhyatvādbalīyāṁsō bhavanti | sarvasyaiva hi śabdasya svārthātilaṅghanē virōdhaḥ kāraṇam | sa ca pratiyōgini dr̥ṣṭē virōdhō vijñāyatē | tadiha yadā ‘trayō vēdā asr̥jyanta | agnērr̥gvēdaḥ’ ityādi śrūyatē na tadā jātavacanānāmr̥gādīnāmuccāraṇamasti | yaddarśanēna vēdaśabdō ’vayavalakṣaṇārthō bhavēt | atastēna tāvacchrutivr̥ttēnaiva vyāptā buddhiḥ | athēdānīmr̥gādiśabdāḥ svārthaparāḥ santō na saṁbadhyanta iti balāllakṣaṇāṁ pratipadyanta iti | tēna satyapi vidhyuddēśagatatvē daurbalyaṁ ‘mukhyaṁ vāpūrvacōdanāllōkavat’ ityēvamitarabalīyastvāt | nanu ‘paurvāparyē pūrvadaurbalyaṁ prakr̥tivat’ ityanēnōtpannamapyarthavādānmukhyavēdajñānaṁ bādhitvā vidhyuddēśajñānamēva gr̥hyēta | naitadēvam |

paurvāparyabalīyastvaṁ tatra nāma pratīyatē |
anyōnyanirapēkṣāṇāṁ yatra janma dhiyāṁ bhavēt ||

yē hi bhinnavākyagatāḥ parasparanirapēkṣā virōdhinō ’rthāḥ śrūyantē tēṣāṁ pūrvasyōttarānupamardēnaiva labdhātmakatvāduttarasya pūrvōpabhardēna vinātmalābhānupapattēḥ paurvāparyabalīyastvanyāyō bhavati | yatra tvēkavākyatayā parasparāpēkṣāṇāṁ śravaṇaṁ na tatraitadbhavati | tatra hyākāṅkṣāvaśēnaikavākyatā bhavati | pūrvapratītē cōttaramātmānuguṇamadhikaṁ vā ’kāṅkṣati | ataśca yadanadhikamananuguṇaṁ vā tadanapēkṣitatvānnaiva tasminvākyē ’sti | na cāvidyamānēna
[p. 807]
pūrvabādhaḥ śakyata iti pūrvabalīyastvaṁ bhavati | tadiha vidhyarthavādayōḥ samānaviṣayatvādyāvadēvārthavādē vēdāḥ saṁkīrttitāstāvadēva kimapyēṣāṁ vidhāsyata ityētadavadhr̥tam | tataśca kimēṣāṁ vidhēyamityētāvanmātramapēkṣatē | na tu kasya kiṁ vidhāsyata iti | tēnōttarasmādavayavādapēkṣitamātraṁ gr̥hyatē | vidhēyaṁ cāpēkṣitaṁ na vidhiviṣaya ityuccaistvādimātraṁ saṁbadhyatē na tvr̥gādayaḥ | tataścāvivakṣitatvānnaivaiṣāṁ vidhyuddēśē ’stitvamiti nārthavādaṁ bādhantē | arthavādastha ēva tu vidhyuddēśaviṣayatvēnāpi vēdō ’vadhāryatē | tasmādvēdalakṣaṇārthatvamr̥gādīnām | vēdaśca vyāpakatvādahētulakṣaṇayuktaḥ sanna śaknōtyēvāvayavaṁ lakṣayitum | r̥gādayastu niyamyatvātsamudāyaṁ lakṣayanti | yathā cānyatrārthavādānāmanuvādatvāllakṣaṇāvr̥ttiradōṣastathā ’trārthavādāvagataviṣayē vidhāvr̥gādiśabdānāmanuvādakatvāllakṣaṇāyāmapyadōṣaḥ | tēnaiṣā vacanavyaktiḥ, yasmādēvamētē vēdā jātāstasmādēṣāmuccaistvādi kartavyamiti vaktavyē tamēvārthasiddhamaṅgīkr̥tya r̥gādaya uccāryantē | anyathā hyasaṁbaddhamēva syāt | vidhyarthavādayōrnānāviṣayatvāt | tasmādvēdādhikāra iti || 2 ||

lakṣaṇā ’pi ca yā dr̥ṣṭapūrvā tasyāmēva śīghratarabuddhirbhavati | r̥gādayaśca vēdē dr̥ṣṭapūrvāḥ | taddarśayati—r̥gbhiḥ prātariti | triṣvēva tāvatpādēṣu vēdaśabdasāhacaryādr̥kśabdasya vēdaviṣayatvaṁ jñātam | caturthē tu vēdairaśūnya ityavaśyamr̥kśabdaḥ sabrāhmaṇakē vēdē prayukta iti gr̥hyatē | yastvadhyētr̥ṇāṁ vēdaśabdaprayōgō mantrēṣu dr̥ṣṭa iti | satyamasti | atrāpi lakṣaṇā tathāpi tu ‘śāstrasthā vā tannimittatvāt’ itītaraiva jyāyasī || 3 ||


[p. 808]
yadi ca laukikēnāpi prayōgēṇa kāryaṁ sō ’pyasti vēda r̥gādīnām | katham | r̥gyajuḥ sāmāni tāvattrayītyēva prasiddhāni | tataśca trayī vidyā ’syētyēvaṁ trayīvidyaśabdavyutpattiḥ | sa ca vēdatrayādhyāyini prayujyatē na jātatrayavidi | chandōgēṣu jātatrayajñēṣvapyaprayōgāt | atastrayīvidyaśabdē trayīśabdō vēdēṣu prayukta iti tatsamānādhikaraṇānāmr̥gādiśabdānāmapi tadviṣayatvaṁ vijñāyatē | tasmādapi vēdēṣu r̥gādiprasiddhiḥ|| 5 ||

anubhāṣaṇamētat || 6 ||

na pāṭhamātrēṇa, vēdāntaravyapadēśō bhavati | yadyēna vēdēna vidhīyatē tattēnaiva pramāṇēna kriyata ityucyatē | tataśca yasyaiva mantrasya yatra vidhānaṁ sa ēva tēna vyapadēkṣyatē | yadi
[p. 809]
tūbhayatra vidhāsyatē tatrōbhayatra ‘bhūyastvēnōbhayaśruti’ ityādi nāsti tatrāgatyā vikalpō grahīṣyatē || 7 ||

bādhētēti vā pāṭhaḥ || 8 ||

jātadharmapakṣē ‘r̥cyadhyūḍhaṁ sāma gāyati’ ityr̥ksāmayōraviyōgādr̥gdharmēṇaiva sāmadharmasiddhērvr̥thā punarupadēśaḥ | na hi kaścitsāmādhārabhūtāmr̥caccairuccārayansāmānyanyathōccārayituṁ samarthaḥ | vēdādhikārē tvanyadr̥gvēdēna vidhīyatē | anyacca sāmavēdēnētyarthavadupadēśadvayam | anr̥kprajāpatihr̥dayādyarthamitaratrāpi bhaviṣyatīti cēt | na | tasya jyōtiṣṭōmāṅgatvāt | prakaraṇē hyayaṁ stōtrasāmnāmupadēśaḥ | na ca tēṣāmanr̥kkāṇāṁ prayōgaḥ | alpaviṣayatvācca mandaparihr̥tamēvānarthakyam | tasmādapi vēdādhikāra iti siddham || 4 ||


iti vēdōpakramādhikaraṇam || 1 ||
idānīṁ yatra vēdāntarīyasya pradhānasya vēdāntarīyamaṅgaṁ bhavati tatrāṅgamya vēdadharmaḥ katamaḥ kartavya iti saṁdēhē prāptyātmakatvāddvyapadēśadharmāṇāṁ yasya yatra samāmnānaṁ tadīyō
[p. 810]
dharmaḥ syāditi prāptē ’bhidhīyatē |

guṇē svarūpatō dharmaḥ pradhānadvāratō ’paraḥ |
yatra syāttatra viṁjñēyaṁ guṇadharmasya bādhanam ||

avaśyaṁ kartavyē ’nyataradharmātikramē guṇadharmō ’tikramitavyaḥ | tathā hi—pradhānamaviguṇaṁ kr̥taṁ bhavati | tacca guṇasyāpi kāryam | sō ’pi hi tadarthamēva pravartatē | yadi tvātmīyadharmānurōdhēna pradhānaṁ viguṇaṁ kuryāttatō ’sya yadarthaiva pravr̥ttistadēva hīyēta | tatsvarūpē saguṇē jātē yadyapyaṅgaṁ viguṇamēva tathāpi tatra guṇatvasyācikīrṣitatvānna kaścidvirōdhaḥ | tasmādādhānasya yājurvēdikatvāttadaṅgabhūtānāṁ sāmnāmupāṁśutvaṁ kartavyamiti | nanu yāvanmātramādhānasya yajurvēdavihitaṁ tanmātrasyaivōpāṁśutvamityavagamātraiva sāmagānasya prāpnōti | pradhānamātraṁ cāṅgāntarāṇi ca yājurvēdikāni | tēna tēṣāṁ kēvalamupāṁśutvamiti | naitadēvam | vakṣyati hi—‘aṅgāni tu vidhānatvātpradhānēnōpadiśyēran’ iti | tathā ‘vidhēstvēkaśrutitvādaparyāyavidhānāt’ iti | tasmātpradhānaprayōgavacanaparigr̥hītatvādanyatrāpyutpannānāmaṅgānāṁ yatraiva pradhānaṁ tatraiva vidhiḥ | ataśca sāṅgasyaiva pradhānasya yājurvēdikatvādupāṁśutvēnaiva bhavitavyamiti | ēvaṁ tarhi svayamēvāṅgānāṁ yājurvēdikatvādupāṁśutvaṁ na guṇapradhānadharmavirōdhadvāram | yacca sāmagatamupāṁśutvaṁ tadaṅgavartitvāduccaistvēna tulyam | naitattatra vartamānaṁ pradhānasyēti śakyaṁ vaditum | nāpi tadgatē bādhitē pradhānadharmabādhaḥ | na hi tadā pradhānamupāṁśu na kr̥taṁ syāt | atha kēnacitprakārēṇāṅgadharmō ’pi pradhānasyābhidhīyatē tata uccaistvamapi pradhānadharma ēva syāditi punastulyabalatvam | ucyatē |

utpattividhimālōcya sāmnāṁ vēdāntarīyatā |
sāṅgapradhānasaṁbandhādupāṁśutvaṁ tu gamyatē ||

yadi hi yajurvēda ēvaiṣāmutpattiḥ syāttatsvarūpanimittamēvōpāṁśutvaṁ syāt | ētēṣāṁ
[p. 811]
tu sāmavēdōtpannānāṁ svarūpata uccaimtvaprasaṅgē pradhānasaṁsparśanimittamupāṁśutvamiti pradhānadharmatā | nanu yajurvēdēna sāṅgaṁ kuryādityupabandhātsāṅgasyaivōpāṁśutvamityavadhāraṇādastyēvāṅgasvarūpasaṁsparśa iti | na | sāṅgakathanēnaivāprādhānyanirdēśāt | upasarjanabhūtāṅgaṁ hi pradhānamēvaṁ nirdiśyatē | tēna pradhānamēva yājurvēdikamupāṁśutvaṁ tu taddharma ēva sannaṅgānyupasarpa nnēvaṁ kathyatē | na tvēvamēva cōdanā ’pyasti | tataḥ pradhānadharmō ’yamaṅgaṁ prāptō ’tikramyēta | pradhānēna hi svadharmō ’ṅgēṣu vikṣiptaḥ | sa yatraiva bādhitastatraiva pradhānaṁ viguṇaṁ na tvēvamuccaistvaṁ pradhānadharma ityavadhāryatē | na hyaṅgadharmāḥ pradhānāni saṁkrāmanti | nanvēvamapyaṅgadharmaḥ sākṣātprāpnōti | pradhānadharmaḥ punaḥ paradvārēṇa parōkṣa iti viparītaṁ balābalaṁ prāpnōti | satyaṁ, sākṣātprāptāṅgadharmaḥ śīghrataramavagamyatē | prayōgavacanagrahaṇōttarakālaṁ tu paścāttana ēva pradhānadharmaḥ ‘paurvāparyē pūrvadaurbalyaṁ prakr̥tivat’ ityēvaṁ bādhatē | nanu yājurvēdikajyōtiṣṭōmādyaṅgānāṁ stōtraśastrādīnāmapyanēnaiva nyāyēnōpāṁśutvaṁ pāpnōti | satyaṁ prāpnōti | vacānāttu sarvatra svarāntaralābhaḥ | katham | darśapūrṇamāsayōstāvadvēdadvayavihitaṣvaṅgēṣu nānāvēdasvarē prāptē guṇamukhyavyatikramanyāyēna yājurvēdikapradhānadharma upāṁśutvaṁ prāpnōti | tatō vācanikaḥ svarō bhavati ‘mandrayājyabhāgāntaṁ’ ‘paraṁ madhyamayā’ ‘uttamayā ’nuyājādi’ iti | tathā vikr̥tīnāmiṣṭipaśubandhādīnāmētasminnēva prākr̥tē svaratrayē prāpnuvati pratyakṣōpadēśavaśēna pradhānavēdasvaraprasaktau ‘tadrahaṇādbā svadharmaḥ syāt’ ityanēna nyāyēna prayōgavacanasya cōdakāpēkṣitvēna durbalātvāccōdakaprāpitasvaragrahaṇamēvēṣṭama | ēvaṁ jyōtiṣṭōmāṅgānāmapi dīkṣaṇīyādīnāṁ prākr̥tē svarē prāptē pratyakṣōpadēśavaśēna bādhyamānē cōdakabalīyastvēna punarupasthitē jyōtiṣṭōmasya yājurvēdikatvātkḷptōpakāraprākr̥tadharmāgrahaṇācca guṇamukhyavyatikramanyāyēnaiva tadgatōpāṁśutvadharmaprasaṅgē sati ‘yāvatyā vācā kāmayēta tāvatyā dīkṣaṇīyāyāmanubrūyāt’ ityētē svarā guṇamukhyavyatikramanyāyabādhēnaiva sāṅgānāṁ prāptāḥ | tathājyōtiṣṭōmasya vācanikasavanavibhāgavihitamandramadhyamōttamōccāraṇāvadhāraṇāttadaṅgānāmapi sarvēṣāṁ prākr̥tatulyamandramadhyamōttamōccāraṇānyēva pradhānadvārēṇa prāptāni | tatō ‘yatkiṁcitprācīnamagnīṣōmīyāttēnōpāṁśu caranti’ ityupāṁśutvē sāṅgānāṁ dīkṣaṇīyādīnāṁ prāptē pradhānamātravācidīkṣaṇīyādiśabdōddēśēna vihitāḥ
[p. 812]
pradhānamātrēṣvētē svaraviśēṣā bhavanti ‘yāvatyā vācā kāmayēta tāvatyā dīkṣaṇīyāyāmanubrūyāt’ ‘mandraṁ prāyaṇīyāyām’ ‘mandrataramātithyāyām’ ‘upāṁśupasatsu’ iti | tatrōpāṁśutvasya pūrvēṇaiva sarvavyāpinōpāṁśutvavidhinā prāpptatvāddīkṣaṇīyādisvarapraśaṁsārthō nityānuvāda ēva | agnīṣōmīyē tu savanavibhāgasvarēṇaiva ‘mandrayājyabhāgāntam’ ityādiprākr̥tasvarapratiprasavaḥ | savanavibhāgatulyaṁ vā sāṅgaṁ prayōgaṁ trēdhā vibhajya mandramadhyōttamōccāraṇasaṁpādanaṁ kāryam | ētēnānūbandhyāvabhr̥thōdayanīyōdavasānīyāsvapyuccāraṇaviśēṣā vyākhyātāḥ | sutyākālasavanīyādīnāmapyēvaṁ svarē prāptē prātaḥsavanādyantargatatvādyathāsavanamēva svarā bhavanti | nanu savanaśabdānāṁ sōmayāgāvayavavacanatvāddīkṣaṇīyādyaṅgavattadīyasvarābhāvaprasaṅga iti cēt | na | saptamīnirdēśēna tatkālapra yujyamānatvamātrāśrayaṇāt |

yadi ṣaṣṭhī bhavēdatra savanēbhyaḥ parā tataḥ |
tadaṅgamantramātrēṣu mandratvādividhirbhavēt ||

saptabhyāṁ tu tadādhārō yāvānmantraḥ prayujyatē |
tamya sarvasya mandrādisvarayōgō ’ṅgamāśritaḥ ||

kēcidāhuryadādhāramātratvaṁ savanēṣviha |
tadā tēṣāṁ na mandrādiḥ syādanādhēyatāśrutēḥ ||

ādhārē savanē bhinnaṁ yadādhēyatayā śrutam |
savanīyādi tasyaiva mandrādyuccāraṇaṁ bhavēt ||

stōtraśastrānuvākyādiśēṣastu savanasya yaḥ |
ṣaṣṭhyabhāvānna tasyaitē yuktā mandrādayaḥ svarāḥ ||

ityuktē naiṣa dōṣō ’sti yataḥ ṣaṣṭhyā vinā ’pyayam |
ṣaṣṭhyarthaḥ saṁbhavatyēva tadādhāratvakalpitaḥ ||

yathā hi śakunirvr̥kṣē puṣpādyapi tathēṣyatē |
tataścādhēyadharmō ’rthaḥ sa dvayē ’pi vidhīyatē ||

yadi vā stōtraśastrādi kr̥tsnaṁ sutyāṅgamēva naḥ |
ādhāra ēva tasyāpi savanānītarāṅgavat ||

nānāvēdasvaramtasmātstōtrādēḥ prāpta āditaḥ |
pradhānāṅgatayā paścādupāṁśutvēna bādhitaḥ ||


[p. 813]
tatō vācanikēnaiva yathāsavanabhāvinā |
mandrādinā samastāni sutyāṅgāni prayuñjamahē ||

ētēna sarvē jyōtiṣṭōmavikārā vyākhyātāḥ | kva punaridānī nānāvēdasvarasyāvakāśō bhaviṣyati | ucyatē | ‘tadgrahaṇādvā svadharmaḥ syādadhikārasāmarthyādavyaktaḥ śēṣēḥ’ itivatkalpanīyaḥ | yatprākr̥tasvarāṅgayuktāyāṁ vikr̥tau vēdāntarīyamapūrvamaṅgaṁ cōdyata iti | nanu tatrāpi guṇamukhyavyatikramanyāyēna pradhānadharmabhāva ēva | ēvaṁ tarhi yā vikr̥tiryāsminvēdē bhavati tasyāḥ śēṣēṣvaṅgēṣu yathāprakr̥ti prāptēṣu yattasminnēva vēdē ’ṅgantaramapūrvaṁ cōdyatē sa viṣaya iti | sō ’pi pradhānadvārēṇaiva labdhatvāt | tadēva tarhi pradhānaṁ viṣaya iti | na | tasyāpi prākr̥tāvaruddhatvāt | na, tarhi pradhānadvārēṇāpūrvasyāṅgasya prāptiriti tadēva viṣaya iti | naivamapi yaḥ pradhānasya dharmastasyaiva tatrāpi bhāvāt | api ca trēdhā vibhaktēṣu yajñabhāgadharmē ca svarē sthitē yadapūrvamapi tadbhāgapāti bhavati | tasya na yūpāvaṭastaraṇabarhimtulyatvamiti bhavitavyamēva prākr̥tēna dharmēṇa | tasmādapi nāsti viṣayaḥ | prakaraṇāmnānaṁ cātyantamēvānarthakaṁ syāt | atra samādhiḥ | ‘upāṁśu yajuṣā’ iti tāvatsarvadarvihōmēṣvarthavat | r̥ksāmavēdayōrapi kāmyanaimittikēṣvaṅgēṣvarthavattā | ‘mandraṁ prātaḥsavanē’ ityādi hi nityatvādanityaiḥ kāmyanaimittikairasaṁbadhyamānaṁ nityāṅgaviṣayamēva bhavati | tēna yadr̥gvēdasāmavēdābhyāṁ kiṁcitkāmyaṁ naimittikaṁ vā cōdyatē tatsarvamuccaiḥ kartavyam | tathā ‘taṁ bhinnamabhimr̥śēdyadr̥tē cidamiśriṣa’ ityādi | ēvaṁ yājurvēdikamapyupāṁśutvamudāhartavyam | tathā yāni sutyōttarakālānyaṅgāni tēṣu savanagrahaṇābhāvādyathāvēdamēva svara ityavabhr̥thasāmādīnāmapyuccaistvasiddhiḥ | anyathā hi yathēṣṭaṁ prayōgaḥ syāt | dīkṣaṇīyādiparisāmasu tu ‘prācīnamagnīṣōmīyāt’ ityanēnōpāṁśutvam | pravargyasāmnāṁ punaḥ ‘uccaiḥ pravargyēṇa’ ityēvamuccaistvam | ādhānasāmnāṁ tu yājurvēdikapradhānavidhivihitatvādēvōpāṁśutvam | ‘ya ēvaṁ vidvānvāmadēvyaṁ gāyati’ ityādīni yajurvēdavākyānyēva | tasmādihānudāharaṇam | tatra
[p. 814]
kēcidāhuḥ—svarūpōtpattimātrāpēkṣayā tēna kriyata iti na kārakahētvabhiprāyēṇōpanyāsa iti | tattu na yuktam | ēvaṁ sati hyutpattiviniyōgabalābalacintaiva kriyatē na guṇamukhyavirōdhacintā | tatra ca viniyōgādhīnatvādanuṣṭhānasya tadbalīyastvamityēṣa nirṇayaḥ syāt | tasmātsāmavēdaśākhāyāmapi kasyāṁcidastyēṣāṁ vidhirata udāharaṇamityaparē | tadā tu yajurvēdapunaḥśrutērmandaṁ phalaṁ syāt | athāpi śākhāntaravidhivadāśrīyēta svaravikalpaśca pūrvapakṣē kriyēta yadyudāhriyēta | anudāharaṇāttu naitadupapadyatē | tasmādutpattiviniyōgayōrēva guṇamukhyatvamityēvamadhikaraṇamārabhyatē | yatra vēdāntarōtpannaṁ vastu vēdāntarēṇa viniyujyatē tatra kimutpattivēdadharmaḥ kartavya uta viniyōgavēdadharma iti | utpattipūrvakatvādviniyōgasyōtpattivēdadharma iti prāptē | viniyōgavēdadharma iti gr̥hyatē | kutaḥ | utpattēstadarthatvādviniyujyamānasya ca svarāpēkṣitvāttadānīmēva yaḥ svarōvagamyatē sa ēva cōditō nōtpattisthaḥ | tatkālē vidhānābhāvāt | athavā naivātra vyatikramaśabdēna bādhō virōdhō vā ’bhidhīyatē | kiṁ tarhi | vyabhicārō ’nyatrānyatra ca vr̥ttiḥ | tēnaivaṁ cintyatē | yatrōtpattiviniyōgau vyatikrāntau, anyatrōtpattiranyatra viniyōgastatra kataravēdasaṁyōgō bhavatviti | tathaivōtpattisaṁyōgē vikalpē vā prāptē viniyōgavēdasaṁyōgaḥ prādhānyādityuttaram | athavaivaṁ cintā | yatrānyatra ca pradhānamanyatra cāṅgaṁ tatrāṅgasya kēna vēdēna vyapadēśō ’stviti | tataśca tathaiva pradhānavēdēna vyapadēśa iti nirṇayaḥ | asmiṁstu pakṣē ‘tadgrahaṇādvā svadharmā syāt’ ityētadbādhitvā pradhānasamākhyāta ēka ēva prakr̥tau vikr̥tau ca kartā prāpnōti | atha tu cōdakabalīyastvādaṅgavēdasamākhyātavartr̥grahaṇaṁ, tataḥ svarō ’pi tathaivētyayuktaṁ pradhānasvaragrahaṇam | ata utpattiviniyōgāpēkṣayaivaiṣa vicāra ityēṣaiva vyākhyā śōbhanā | tathaivādhānōdāharaṇaṁ samarthitaṁ bhavati | yadi tu guṇamukhyavyatikramō ’ṅgapradhānadharmavirōdhō vyākhyāyatē tataḥ ‘aṅgaguṇavirōdhē ca tādarthyāt’ ityanēna sahāpaunaruktyaṁ saṁpradhāraṇīyam || 9 ||


iti guṇamukhyavyatikramādhikaraṇam || 2 ||

[p. 815]
idānīṁ yāni vēdāntarēṣu śrūyantē pradhānāni tāni kēna vyapadēṣṭavyānīti vicāryatē | tatraiṣa nirṇayō yatrōtpadyantē na yatra guṇārthaṁ śrūyantē | kiṁ prāptam | śākhāntaravatsarvatrōtpadyantē | tataśca dharmavikalpaḥ | athavōbhayatra svarūpasya guṇānāṁ ca śravaṇātkadācitkiṁcidutpattyartham | ēvaṁ vikalpaprāptāvucyatē |

na śākhāntaravadyuktō vikalpō vēdagōcaraḥ |
tasmādēkō guṇārthō ’tra kaścidēkō vidhāyakaḥ ||

sa tu jyōtiṣṭōmādēḥ katama iti |

guṇānāṁ yatra bhūyastvamitikartavyatātmakam |
tatra tēnaiva liṅgēna tasya kartavyatēṣyatē ||

yajurvēdajyōtiṣṭōmasya dīkṣaṇīyādikētikartavyatā bahvī | tasmāttatrauvāsyōtpattiḥ | ataścāsau yajurvēdēna kriyata ityucyatē | tēna pramīyamāṇatvāttēna pramāṇēna kriyata ityarthaḥ | athavā tēnaiva vyāpārēṇānuṣṭhānamapi tēnaiva kriyata iti vyapadiśyatē | na tvētadbhūyastvavyākhyānaṁ yuktam | kutaḥ |


[p. 816]
yadyasya gamakatvēna svaśaktēravadhāritam |
tadalpaṁ bahu vā tasya pratītau na viśiṣyatē ||

yādr̥śasya hi dhūmasya gamakatvāvadhāraṇā |
sa tādr̥g bahuralpō vā vahni gamayati dhruvam ||

tathēhētikartavyatā liṅgatvēnōpanyastā | sā yatrāpyalpā tatrāpi kartavyatayā vinā ’nupapadyamānā śaknōtyēva gamayitum |

naiva hihāṅgabhūyastvamitikartavyatā matā |
kiṁ tarhyaṅgaṁ yadēvāhuritikartavyatā ’pi sā ||

tatra yadi vēdāntarasthapradhānānuvādēnālpā vidhīyata iti | ucyatē | śakyaṁ vaktuṁ bahvyapi tathaiva vidhāsyata iti | tatraitatsyāt | alpā sukhaṁ vēdāntarasthasya vidhīyatē | bahvī tu duḥkhamiti | naitadēvam | bavhr̥cāmapi vākyabahutvasya kṣamatvāt | tasmādakāraṇamityēvaṁ varṇanīyam | iha dravyadēvatākriyaṁ karmasvarūpatvēnāvadhārya tacca yajurvēdē sakalamāmnāyatē | vēdāntarē tu kriyāmātraṁ saṁkīrtya stōtraśastrādīni paṭhyantē | tataśca dravyadēvatākāṅikṣatvamapanītamityaśakyaṁ svatantrakriyāvidhānam | tathā ca śākhāntarādhikaraṇē vyākhyātam | yajurvēdē tu samastasvarūpāmnānādvinā ’pi stōtrādibhiḥ śakyatē yāgō nirvartayitum | vacanasāmarthyādadr̥ṣṭārthānāṁ stōtrādīnāṁ grahaṇam | atō ’yaṁ sūtrārthō yadubhayavēdaśruti karma tadrūpabhūyastvēna sāmastyēna nirākāṅakṣīkaraṇasamarthēna nirṇētavyamiti | r̥ksāmavēdayōśca tulyadharmatvāttadgatabhēdōpādānaṁ niṣphalamiti matvōbhayaśrutītyuktam || 10 ||


iti vēdabhēdēna śrūyamāṇēṣu karmōtpattinirṇayādhikaraṇam || 3 ||
ēvaṁ tāvacchrutiliṅgavākyāni pradhānajñēyasaṁkīrṇaviviktaviṣayāṇi pratyudāharaṇaṁ vyā
[p. 817]
khyātāni | tatra vidhiviniyōgābhidhānātmikāyāḥ śrutērviniyōgasāmarthyātmakasya ca liṅgasya kēvalapadaprayōgābhāvātpadāntarasaṁnidhēravaśyaṁbhāvitvādvākyamantargataprāyamēvēti na sākṣādgrahaṇēna sūtritam | athavā ‘vēdō vā prāyadarśanāt’ ityupakramōpasaṁhāravaśēnaiva vēdadharmatvāvadhāraṇādidamēva vākyāviniyōgasūtramiti na pūrvāntargatimātrēṇa vākyasya viniyōjakatvaṁ vyākhyēyam | yattu bhāṣyakārēṇa ‘aruṇayā’ ityudāhr̥taṁ, śakyaṁ tatrāpyaindrīvaṁttr̥tīyāśrutirēva viniyōjikēti vaktum | atha kriyāmātrasaṁbandhē śrutyā kr̥tē viśēṣasaṁbandhō vākyēnētyabhiprāyaḥ | sa aidryāmapi tulyaḥ | tatrāpi hyaindryētyupasthātavyamātrāpēkṣaṇādgārhapatyamiti ca sādhanamātrāpēkṣitvādviśēṣasaṁbandhō vākyēnaiva | tasmādubhayatrāpi tadantargatiḥ śakyā darśayitumityubhayōḥ śrutivākyayōrubhayamudāharaṇam | idānīṁ balābalacintā pratyāsannētyuttarāṇyapi trīṇi pramāṇāni svarūpēṇa viniyōgasāmarthyēna ca darśayati | tatra prakaraṇaṁ viniyōgājñānasaṁśayaviparyayāṇāmanyatamēnōpanyasyati sma | yāvaccānyanna kathyatē tāvadajñānaṁ bhavati | athavā sadapi prasaṅgābhāvānnākhyātaṁ syāditi saṁdēhō ’thavā naivākṣaraśravaṇatatsāmarthyānusaraṇakāṅikṣatayōgyārthapadāntarasaṁnidhānēbhyō ’nyaḥ śabdaprakārō ’sti | tasmānna prakaraṇādīni pramāṇāntarāṇīti prāptē ’bhidhīyatē |

avicchinnē kathaṁbhāvē yatpradhānasya paṭhyatē |
anirjñātaphalaṁ karma tasya prakaraṇāṅgatā ||


[p. 818]
darśapūrṇamāsābhyāṁ svargaṁ sādhayētkathamityētasyāmākāṅkṣāyāmavicchinnāyāmaśrutaprayōjanāni karmāṇi paṭhyantē ‘samidhō yajati’ ‘tanūnapātaṁ yajati’ ityēvamādīni | tataśca darśapūrṇamāsayōḥ kutaścidanugrahasiddhyā bhavitavyam | prayājādīnāṁ ca kēnacitsādhyēna | na ca darśapūrṇamāsayōḥ siddhamupakāraṁ svapadasvavākyasvaprakaraṇaprakaraṇāntarēṣu pratyakṣādipañcakēna pratyakṣādipañcakāvagatēna vā śabdēnōpalabhāmahē | tathā prayājādīnāmavaśyaṁ cōbhayēnāpi kutaścidbhavitavyam | yadi tu kēnacitprakārēṇa nāvagamiṣyāmastatō nāstītyavagamiṣyāmaḥ | asti ca pramāṇaṁ prakaraṇam | na hyatyantasaṁnikarṣa ēvaikaṁ saṁbandhakāraṇam | yathā yathā hi saṁnikr̥ṣṭaṁ na labhyatē tathā tathā viprakr̥ṣṭē vēdaśaktiḥ saṁcarati | tadihōpakārakakalpanāpramāṇam | saṁnikr̥ṣṭamalabdhvā viprakr̥ṣṭamapyanujñātamityubhayākāṅkṣāvaśēnaivaṁ vijñāyatē yaṁ darśapūrṇamāsāvupakāramākāṅkṣataḥ sa nūnamēbhiḥ prayājādibhiḥ kriyatē | yacca prayājādayaḥ prayōjanamapēkṣantē taddarśapūrṇamāsōpakāra iti | na hyubhayōrapyanyatsaṁnikr̥ṣṭataramasti | yaccānyatkalpyatē | tasyānyēna saha saṁbadhya nirākāṅkṣībhūtasya nēha saṁbandhākāṅkṣā vidyatē | tēna na prayājādīnāṁ viśvajidādivatphalakalpanam | nāpi darśapūrṇamāsaphalānuṣaṅgaḥ | ubhayākāṅkṣālakṣaṇasaṁbandhābhāvē hyanyatarākāṅkṣālakṣaṇaḥ saṁbandhō gr̥hyatē na saṁbhavē | tasmānnaṣṭāśvadagdharathavadēva parasparaniyamaḥ siddhaḥ | asaṁyuktagrahaṇaṁ kimartham | śrutiliṅgavākyaiḥ saṁyuktānāṁ dvitvabahutvayuktapratipadvidhānapūṣādiśabda—tacchēṣāṇāṁ prakaraṇaviniyōganivr̥ttyartham | prakaraṇavirōdhinā vā ’saṁyuktamiti draṣṭavyam | avirōdhisaṁyuktānāṁ ‘vrīhinprōkṣati’ ‘barhirdēvasadanaṁ dāmi’ ‘aruṇayā krīṇāti’ ityēvamādīnāṁ prakaraṇasthavrīhibarhiḥkriyaiḥ saṁbadhyamānānāṁ prakaraṇasamāvēśōpapattēḥ | tattu sāmarthyasiddhatvātsūtrakārēṇa nōktam || 11 ||


iti prakaraṇaviniyōgādhikaraṇam || 4 ||

[p. 819]
pūrvavadēva kramasamākhyayōrapyajñānādibhirupanyāsaḥ kartavyaḥ |

tatra kramō dvidhaivēṣṭō dēśasāmānyalakṣaṇaḥ |
pāṭhānuṣṭhānasādēśyādviniyōgasya kāraṇam ||

vinā ’pyanuṣṭhānadēśasāmyēna yāvati pradēśē brāhmaṇē pradhānaṁ paṭhyatē tāvatyēva mantrēṣu mantraḥ | tayōścāṅgāṅgayapēkṣāvēlāyāṁ yathāṁsakhyanyāyēna samānadēśatvādbuddhau saṁnidhānaṁ bhavati | prathamasya hi pradhānasya mantramanvicchannavaśyaṁ mantrasamāmnāyamādita ārabhyālōcayati | tataśca prathama ēva mantraḥ prathamaṁ hr̥dayamāgacchati | na cāsyātikramē hēturastīti sa ēva gr̥hyatē | tathā mantrasya śēṣiṇamapēkṣamāṇasyānayaiva prakriyayādyēna śēṣiṇā saha saṁbandhō bhavati | tataśca tannirākāṅkṣatayā dvitīyādīnāmapyēvamēva dvitīyādibhirēva yōgēna bhavitavyam | tatrāgnēyādyanumantraṇānāmāgnēyādiliṅgatvāttēnāpi vyavasthā sidhyatītyavyaktaliṅgamupāṁśuyājakramādhītaṁ ‘dabdhirnāmāsi’ ityudāharati | nanu cāsya prakaraṇātsarvārthatvaṁ vijñāyatē tacca balīya ityanyatrāpi viniyōgaḥ prāpnōti | atra kēcidāhuḥ | upāṁśuyājagrahaṇāddvayamapyanugr̥hyatē tasmāttadgrahaṇamiti | śakyaṁ tu vaktumananugrāhya ēva kramaḥ prakaraṇapratyayaviruddhatvāditi | śēṣasya hi sarvārthatvaṁ pratipradhānānāvr̥ttēḥ prakaraṇāvagataṁ na śakyaṁ bādhitum | tatraitāvaduttaraṁ bhavati | yē ’nyē śēṣiṇa āgnēyādayastē vispaṣṭaliṅgaiḥ kramaprakaraṇavadbhirmantrāntarairavaruddhatvānnainamapakṣēntē | na ca vikalpaḥ | aspaṣṭāliṅgatvēna vaiṣamyāt | adr̥ṣṭārthānāṁ samuccaya iti cēnna | prakr̥tayāgapratyavēkṣaṇēna
[p. 820]
dr̥ṣṭārthatvāt | satyapi cādr̥ṣṭārthatvē nirapēkṣāṇāṁ gatyantarē sati samuccayānāśrayaṇāt | āgnēyādibhiḥ kr̥tārthairupēkṣitaḥ sannagatyā punastēṣvēva bhavēt | asti cāsya gatirupāṁśuyāja iti | kiṁ ca |

na vā vijñātaliṅgānāṁ prakriyāviniyōjikā |
asītyasya ca sāmarthyaṁ saṁnidhāvupasaṁhr̥m ||

‘dabdhirnāmāsi’ ityaspaṣṭaliṅgō ’yam | na cēdr̥śaṁ santaṁ prakaraṇaṁ viniyōktuṁ kṣamam | ayaṁ tvasiśabdō yuṣmadarthaviṣayatvātsaṁnihitamabhimukhaṁ vā ’bhidhattē nānyam | upāṁśuyājaśca saṁnihitō ’bhimukhaścētyabhidhānasāmarthyaṁ kramādupāṁśuyājaviṣayaṁ vijñāyatē | tataśca liṅgēna prakaraṇaṁ bādhyata ēvētyadōṣaḥ | kāmyayājyākāṇḍakramastu vyākhyāta ēva | anuṣṭhānadēśakramō ’pi paśudharmāṇāmagnīṣōmīyārthatvēna bhaviṣyati || 12 ||


iti kramaviniyōgādhikaraṇam || 5 ||
yaugikī yā samākhyā sā saṁbandhapratipādinī |
sō ’pi buddhāvupasthāpya śēṣasaṁbandhabōdhakaḥ ||

ādhvaryavādisamākhyānāṁ vēda ēva prayōga iti na laukikatvacōdyaṁ kriyatē | tatrādhva
[p. 821]
ryurvr̥ttamātramēvāpēkṣatē | kiṁ mayā kartavyamiti | tadapēkṣamāṇasya ca yadi na kutaścidviśēṣō ’vagamyatē tatō yatkiṁciditi bhaviṣyati | tathādhvaryavasaṁjñitaṁ karma, kō mē kartā bhaviṣyatītyēvamēva śēṣamapēkṣatē | tatra śabdajñasyādita ēvaiṣōtprēkṣā pratyēkaṁ bhavati yadasyādhvaryōḥ karma tadādhvaryavaśabdavācyaṁ bhaviṣyati | tathā ’pyasyādhvaryavasya yaḥ kartā tasyādhvaryurnāmēti prakr̥tērvā vikārastadanurūpō ’numīyatē vikārādvā prakr̥tiḥ | yadyapi śabdāntaraṁ vikāra ityubhāvapyētau parasparanirapēkṣau nityasaṁbandhau ca tathāpi nityāyā ēva śabdapravr̥ttērnityaḥ saṁbandhō nimittamiti sarva yaugikānāmēvamanvākhyānam | na hi rājyaśabdasyāpyādimatī pravr̥ttirityuktam | nimittanaimittikabhāvastvanāditvē ’pi śabdārthayōrivēhāviruddhaḥ | tatra kēcidvadanti | prāgētasmātsamākhyāviniyōgādadhvaryvādhvaryavayōrasaṁbandhādaśakyaṁ yaugikatvaṁ samākhyāyā vijñātum | atha tu prathamaṁ siddhē saṁbandhē paścātsamākhyāyāḥ pravr̥ttiḥ | tatō na samākhyā viniyōjikā syāt | ataḥ parasparanirapēkṣayōrēva rūḍhyōḥ sārūpyādupatiṣṭhamānayōrēṣa viniyōga iti | na tvētadyuktam | na hi rūḍhānāṁ sārūpyādupasthāpanasāmarthyaṁ dharmasaṁbandhē ’pyasti | yathā kaṇvarathaṁtarē rathaṁtaradharmānnirākariṣyati kimutātra kriyākartr̥saṁbandhē | pācakādyudāharaṇaṁ vā yuktaṁ syāt | tasmādyaugikatvamēvābhyupagantavyam | yattu prākprayōgātpramāṇaṁ nāstīti | satyaṁ pratyakṣaṁ nāstīti | samākhyayaivānumīyamānaṁ bhaviṣyati | vēdē hi prathamamēva kriyākartr̥saṁbandhō niṣpannaḥ | tasminsati samākhyā pravr̥ttā | vayaṁ tu taṁ saṁbandhaṁ pramāṇāntarēṇāpratipadyamānāḥ samākhyādarśanēna pratipadyāmahē | tēna jñāyatē pūrvaṁ samākhyā paścātsaṁbandha iti | vastutastu prathamamēva saṁbandhaḥ | sa cāpratītō ’pi sattāmātrēṇaiva samākhyāṁ pravartitavān | yadi hyēṣādimatī syāttataḥ prayōktuḥ prathamaṁ saṁbandhāvagatyā bhavitavyam | na ca sā tathā bhavatīti na paryanuyujyēmahi | nityasaṁbandhāśrayaṇē tatra nityaprayuktayā samākhyayā nūnaṁ kaścidasti saṁbandha iti pratipāditē ’nyathānupapattyā śēṣaśēṣibhāvaḥ paścādvijñāyatē | tasmādyaugikyaiva samākhyayā viniyōga iti siddham || 13 ||


iti samākhyāviniyōgādhikaraṇam || 6 ||

[p. 822]
idānīṁ ṣaṇṇāmapi śrutyādīnāṁ balābalaṁ vicāryatē | tacca bhinnaviṣayāṇāṁ na saṁbhavatīti samavāya ēkārthōpanipātō viṣayatvēnōdāhr̥taḥ | tatra kēcidāhurvirōdhagrahaṇaṁ kartavyamiti | kutaḥ |

krīṇātyaruṇayētyatra samavāyē hi satyapi |
virōdhābhāvatō naiva cintayanti balābalam ||

ēka ēva hyaruṇādiḥ śēṣaḥ śrutyā sāmānyakriyāsaṁbandhī, vākyēna tadviśēṣasya krayasya, prakaraṇēna jyautiṣṭōmikasya | satyapi vācanikaprakaraṇasamavāyē parasparānugrahanimittatvādavirōdha iti balābalavicārō na bhavati | nirviśēṣasāmānyānupapattēḥ | krayasvarūpamātraprayuktatvē cānarthakatvādapēkṣitē hi śrutivākyābhyāṁ vākyaprakaraṇē | tasmātkartavyaṁ virōdhagrahaṇāmiti | na vā kartavyam | kutaḥ |

samānaviṣayatvaṁ hi samavāyō ’bhidhīyatē |
na caikārthyē pramāṇānāṁ śēṣāṇāmavagamyatē ||

aruṇādau tāvannaiva pramāṇasamavāyō ’sti | na hyēkatra saṁbhavamātraṁ samavāyaḥ | kiṁ tarhi viṣayaikatvam | iha cāruṇasya kriyāsaṁbandhaḥ śrutyā | tasya tu śrutikalpitakriyākārakasaṁbandhasya bhūyō ’pyapēkṣāvaśēna krayaviṣayatvam | tāvatā ca prayōjanānavāptērapēkṣāntarē satyapūrvasaṁbandhavataḥ krayasya jyōtiṣṭōmārthatvamiti viṣayanānātvam | ataśca sarvēṣāṁ viniyōjakatvamaviruddham | na cātra viprakr̥ṣṭagrahaṇē saṁnikr̥ṣṭasya bādhō dr̥śyatē | na hi krayaṁ gr̥hṇannaruṇāyāḥ kriyāsaṁbandhaṁ bādhatē | nāpi jyōtiṣṭōmē kurvan krayasaṁbandham | yatra tvēkaḥ śēṣastāvānēva ca saṁbandhāntaravirōdhinaikēna pramāṇēnānyaśēṣyarthō vijñāyatē | parēṇa tadabādhānupapattinā śēṣyantarārthaḥ | ēkasaṁbandhē ca kr̥tārtha- syākāṅkṣābhāvātpunarviniyōgāntarānupapattiḥ | tatra pramāṇayōḥ parasparāpahāryasamānaviṣayatvalakṣaṇaḥ samavāyaḥ | tathā yatra śēṣabhēdē ’pyēkasminnēva śēṣiṇi tulyōpakāranibandhana ēkēna pramāṇēnānyaḥ śēṣaḥ sādhanatvēna pratīyatē | anyēnāparaḥ | na caikasādhitōpakāraḥ śēṣī śēṣāntaramapēkṣatē | tatrāpyēkaviṣayāpahāritvātsamavāyaḥ | sa ca virōdha ēva sati bhavatīti samavāyagrahaṇēnaiva siddhō virōdhaḥ | yatra punaḥ spaṣṭa ēva śēṣabhēdō yathā ‘samidhō yajati’ ityādiṣu | yatra vā tasyēva kiṁcidādhikyaṁ bhavati yathā ’ruṇāyāṁ vyākhyātam | tathā yatra śēṣibhēdō yathāgnēyādiṣvaṣṭākapālādīnām | yatra vā tadgatamādhikyaṁ yathā darśapūrṇamāsāṅgānāmēvōpakārabhēdastatrāpi viṣayānyatvādasama
[p. 823]
vāya iti | yacca śrutyā viniyujyatē, yacca samākhyayā, tatsarvaṁ tulyam | yastu sarvāṅgajanya ēkaḥ pradhānōpakāraḥ, tatraiṣāmaparyāyavidhānādēkamēva pramāṇaṁ śēṣatvaṁ cēti vyāpārabhēdādasamavāyaḥ | tathā yatra sa ēva śēṣastasminnēva śēṣiṇi saṁnikr̥ṣṭēna viprakr̥ṣṭēna ca pramāṇēna viniyujyatē tatrāpyēkasyaiva pramāṇatvēnētarasya prayōjanāntarārthatvādasamavāya iti | tasmādvirōdhaviṣayamēva samavāyagrahaṇam | tatra ṣaṇṇāmapyēkatraiva balābalē kathayitavyē kramavartitvādvācō yugapadaśaktērēkaikasya saṁpradhāraṇā | yattu dvitīyōpādānaṁ tatpratiyōginā vinā balābalakathanāśaktēstēnōcyatē—dvayōrdvayōriti | ēkārthavartitvādvācaityasyāparā vyākhyā yēyaṁ balābalavāgēṣā pratyēkaṁ śrutyādiṣu samavaiti na samudāyē | tāni hi śēṣaviniyōgēnārthavanti na balābalam | atastasyāḥ pratipradhānavr̥ttitvādayaugapadyēnaikaikasya saṁpradhāraṇāyāṁ kartavyāyāṁ dvitīyōpādānaṁ virōdhabalābalabādhānāṁ pratiyōginyanupapattiṁ darśayitumasaṁbhavāt—dvayōrdvayōḥ saṁpradhāraṇētyuktam | tatraikaikasya pañcabhiḥ pañcamiḥ saha vicārē kartavyē yadēkaikēna saha kriyatē tadbādhitabādhyasya bādhakabādhakēna bādhasya sujñānatvāt | yāni hi śrutibādhyairliṅgādibhirbādhyantē tāni śrutyā bādhyantētarāmiti na tayā saha saṁpradhārayiṣyantē | tatra prathamaṁ tāvatkramaprāptaṁ śrutilaṅgayōḥ saṁpradhāraṇamiti |kimihōdāharaṇamiti—kēvalapadaprayōgābhāvātsarvatra vākyatvē sati na śrutiliṅgayōḥ svasāmarthyātirēkō lakṣyata iti manyamānasya praśnaḥ | vakṣyamāṇavivēkābhiprāyēṇāha—aindryā gārhapatyamupatiṣṭhataiti | kimindrasyaivōpasthānaṁ kartavyamutēndrasya
[p. 824]
gārhapatyasya vā ’thavā samuccitayōrathavā gārhapatyasyaivēti | yadi liṅgaṁ balīyastata indrōpasthānam | atha tulyabalatvaṁ virōdhaśca tatō vikalpaḥ | atha tulyabalatvē ’pyavirōdhastataḥ samuccayaḥ | atha virōdhaḥ śrutibalīyastvaṁ ca tatō gārhapatyasyaivōpasthānamiti | yattu siddhavadgārhapatyārthatvāṅgīkaraṇēna ‘vacanāttvayathārthamaindrī syāt’ ityuktaṁ tadiha sthāpayiṣyamāṇaśrutibalīyastvābhiprāyēṇa | tēnaiva sarvavākyatvābhiprāyēṇa śrutiliṅgē ’rthē vākyatvabhrāntyā punaḥ pr̥cchati—kā punaratra śrutiḥ kiṁ liṅgamiti | tatrōttaraṁgārhapatyaśabdaśravaṇaṁmantrasāmarthyaṁ cēti | paraḥ punarāha—yadyēvaṁvidhapadasamūhātmakē śrutiliṅgē hanta tarhi vākyaṁ nāma na kiṁcidapyasti | taducyatām,atha vākyaṁ nāma kimiti | siddhāntavādī tu tathaiva śakyavivēkajñānatvaṁ manyamāna āha—saṁhatyārthamabhidadhati padāni vākyamiti | yadyapi ca na saṁhatānāṁ kaścidēkō ’bhidhēyastathāpi gamyamānābhiprāyēṇōktam | athavaikalakṣyamāṇārthaprayuktatayā saṁghātatvamāpāditāni yadā svārthamabhidadhati tadā tadbhūtānyēva santi vākyatvaṁ pratipadyanta iti | yadyēvaṁ tata ubhayōrapyudāhr̥tayōrmantrabrāhmaṇayōrvākyalakṣaṇayōgādvākyayōriyaṁ saṁpradhāraṇāna śrutiliṅgayō- riti |yadi vā ’vaśyaṁ śrutiliṅgayōrvirōdhaḥ samarthanīyastataḥ śrutiliṅgavākyāni lakṣaṇatō vivēktavyānīdaṁ nāma tēṣāṁ parasparamantaramiti |tadabhidhīyatē |

yacchabdasyōktisāmarthyaṁ talliṅgaṁ trividhā śrutiḥ |
vidhyuktiviniyōgākhyā vākyaṁ tu prāṅnidarśitam ||


[p. 825]
nanu sāmarthyapūrvakatvāduktividhiviniyōgānām | ‘aindryā gārhapatyam’ ityatrāpi śabdasāmarthyamasti | ‘kadācana starīrasi’ ityatrāpi cēndrābhidhānamityaviśēṣa ēva śrutiliṅgayōḥ prāpnōti | tathā hi |

vidhyuktiviniyōgā hi na vinā śabdaśaktibhiḥ |
na cēndraśabdasāmarthyamabhidhāśrutivarjitam ||

satyamubhayatrōbhayamapyasti |

kiṁ tvaindryā gārhapatyasya nōktiḥ śaktyā ’vagamyatē |
indrāṅgatvamatiścāsyā nākṣaraśrutikāritā |

yā hi ‘aindryā gārhapatyam’ ityēṣā śaktistayaitānyēva padāni pratyarthaṁ lōkē viniyuktāni na mantra aindrō gārhapatyāṅgam | anyatra gatayā śaktyā ’nyasyāviniyōgāt | svasāmarthyapravr̥ttaustu brāhmaṇapadaiḥ śaktyā śaktyanapēkṣamaṅgatvamabhidhīyatē | na cātra sāmarthyaṁ prathamaṁ gr̥hyatē | nivr̥ttābhidhānānyathānupapattyaiva tasya gamyamānatvāt | tēna jñātē viniyōgē śaktiḥ kalpyata iti nāsau viniyōgakāraṇam | yadyapi vastutaḥ prathamaṁ vidyatē tathāpi pramāṇataḥ paścādgr̥hyata iti kārakahētutvē satyapi jñāpakatvēnākāraṇamityucyatē | yadi tu pauruṣēyamidaṁ bhavēttathā sati vakturabhidhānaśaktijñānaṁ viniyōgābhidhānātprathamataraṁ bhavēt | na tvēvamasti | vēdasyāpauruṣēyatvāt | tasmātsarvapuruṣāṇāṁ pratipattr̥tvātpaścāttanaṁ śaktijñānamityakṣaraśravaṇakr̥ta ēvāyaṁ gārhapatyāṅgatvapratyayaḥ | ‘kadācana starīrasi’ ityatra punaryadyapīndraśabdēnēndrō ’bhidhīyatē tathāpi viniyōgō nābhidhīyata iti śrutēravyāpāraḥ | na hyatra kasyacicchabdasya śravaṇādindrasya śēṣitvaṁ mantrasya śēṣatvaṁ pratīyatē | yathētaratra dvitīyāśravaṇādgārhapatyasyēpsitatamatvamaindryāśca tr̥tīyāśrutyā karaṇatvam | kēvalaṁ tu mantrasyābhidhānasāmarthyādviniyōgayōgyatā dr̥śyatē | na ca tāvatā viniyōgō ’bhihitō bhavati | na ca vihitaḥ | mantrasyāvidhāyakatvāt | brāhmaṇavākyē tvavidhānaṁ vidhānaṁ cōbhayamapi niṣpannam | nanu mantrasyāpyabhidhānapūrvakamēva sāmarthyakalpanam | satyamēvam | na tu tadviniyōgasyābhidhānam | kiṁ tarhi | arthasvarūpamātrasya | anyaiva ca tēna prathamaṁ tadabhidhānaśaktiḥ kalpyatē | anyā ca tadbalēna viniyōgaśaktiḥ | katham |


[p. 826]
yō hi yasyābhidhānāya śakta ityavagamyatē |
viniyōgē ’pyasau śaktō na hyaśaktō niyujyatē ||

tataśca dvitīyasāmarthyādviniyōgaḥ kalpayiṣyatē | na prathamāt | prathamēna hi viniyōganirapēkṣamindrābhidhānamātraṁ kr̥tam | ata ihēdr̥śō vivēkaḥ pratipattavyaḥ |

ēkatrāsati sāmarthyē mantraḥ śēṣō ’bhidhīyatē |
anyatrānuktaśēṣatvaṁ sāmarthyaṁ saṁpratīyatē ||

avidyamānamēvaindryā gārhapatyābhidhānasāmarthyamabhihitaviniyōgavidhānātkalpanīyam | viniyōgastu prathamamēva kḷptaḥ | indraṁ prati tu sāmarthyaṁ kḷptamālōcya viniyōgō ’bhihitō vihitō vētyētatkalpanīyam | vākyē punaḥ—

arthaṁ prati na sāmarthyaṁ na ca śēṣatvamucyatē |
kēvalaḥ padasaṁghātaḥ pratyakṣamupalabhyatē ||

kathaṁbhāvadēśasāmānyayaugikarūpāṇāṁ tu prakaraṇakramasamākhyānāṁ vivēkaḥ sujñāna ēvēti na pr̥ṣṭō na nirūpitaḥ |tadētatsarvēṣvēva vākyēṣu samavētaṁ viviktaṁ ca dr̥śyata iti | na hi kiṁcidapi vākyaṁ śabdasāmarthyēnārthābhidhānēna padāntarasaṁnidhānēna nā vinā vidyatē | vivēkaśca purōditaḥ | kvacitkasyacitpūrvatarapratītēḥ | tadr̥rśayati—iha tāvatkadācana starīrasīti | na viniyōgō ’bhidhīyatē na padāntarasaṁnidhērvā gamyatē | kiṁ tarhi | ētasyāmr̥cīndraśabda indrābhidhānasamarthō vidyatē, śēṣāṇi ca padāni tēnaikavākyatāṁ gatānīti samastō mantra indrābhidhānasamarthō gamyatē | sō ’pi cēndraḥ karmāṅgatvādabhidhānārha ityasatyapi vacanē bhavatyabhidhīyatāmityutprēkṣā | gārhapatyē punarvinaiva mantra
[p. 827]
sāmarthyēna viniyōgaṁ brāhmaṇamabhidhattē iti balābalaṁ cintayitavyam | atra kēcidāhuḥ |ēvaṁ tarhi liṅgavākyēityētasmātprāgayaṁ granthō yōjayitavyaḥ | ‘athavā nātraikavākyatvādindraprādhānyam’ ityādiḥ | kutaḥ |

liṅgatvamabhyupētaṁ cēdindrōpasthānakalpanē |
ubhayatrāpi vākyatvaṁ kathaṁ bhūyō ’vakalpatē ||

yatra vākyadvayamētadityupanyastaṁ tatraivaitadyujyatē vaktum ‘athavā nātraikavākyatvādindraprādhānyaṁ gārhapatyaprādhānyaṁ vōpasthānasya’ iti yathā hyubhayatrāpyēkavākyatvavyāpāranirākaraṇamavakalpatē | anyathā tu mantrasya liṅgaviniyōjyatvē pūrvapakṣavādinaivābhyupagatē punastadanapēkṣamindrōpasthānamapyēkavākyatvakr̥tamēvētyāśaṅkyanirākaraṇamasaṁbaddhamēva syāt | tasmātpramādādutkr̥ṣṭasya granthasyāpakr̥ṣya vyākhyānaṁ kartavyam | na tvavaśyamētadādartavyam | bhavatyēva hi brahvīnāṁ paricōdanānāṁ madhyē paricōdanāparihārakālē ’pi pūrvaparicōdanāparihāraḥ | api ca | yadā ‘athavā nātraikavākyatvāt’ ityētatprathamamuktaṁ tadā ’pi punaḥ | ‘ēvaṁ tarhi liṅgavākyē’ ityatra vākyagrahaṇamasaṁbaddhamēva syāt | tatō yathānyāsamavasthitē ’bhyupētyavādamātrēṇa pūrvapakṣavādinaikatra liṅgatvamuktamatō ’sya vākyatvānuśayaśēṣamapanayāmītyēvamāha—‘atha vā nātraikavākyatvāt’ iti | yadvā brāhmaṇagatamēvaikavākyatvamakāraṇaṁ vivakṣanprasaṅgānmantrē ’pyuktavāniti vyākhyēyam | tatravākyaṁ hyētadaindryā gārhapatyamupatiṣṭhataityasyābhiprāyaḥ—yadaindryāstr̥tīyāśrutyā śēṣatvamātramanavagataśēṣiviśēṣaṁ pratīyatē | yattu gārhapatyamiti dvitīyayā kimapi prati śēṣitvamātraṁ na tasya liṅgēna saha kaścidvirōdhaḥ | padāntarasaṁbandhē hyasati yathārthamēvaindryāḥ karaṇatvaṁ syāt | gārhapatyasya vā yāṁ kāṁcidāgnēyīṁ prati śēṣitvaṁ bhavēt | parasparasaṁnidhānaṁ tūbhayōrindrōpasthānaṁ bādhatē tacca vākyamiti |naitadēvamiti-gārhapatyābhidhānaśrutiṁ tāvadupanyasyati | parasparasaṁnidhānamapi
[p. 828]
hi śrutiṁ pīḍayitvā śakyamavirōdhēna nētum | yadi tu gārhapatyaśabdō gr̥hapētarayamityēva mindramabhivadēt, yajñasādhanatvēna vā lakṣayēdagnisamīpaṁ vā tatō liṅgāvirōdhēnaiva tatsaṁ nidhirupapadyatē | yatastvayaṁ samudāyāprasiddhyabhidhēyāparityāgēna vartatē tatō virudhyata iti śrutivirōdhaḥ |athavā nātraikavākyatvāditi—vibhaktiśrutivirōdhōpanyāsaḥ | yadi hi saptamyarthaṁ vā tr̥tīyārthaṁ vā dvitīyā vadēttatō ’pi naiva virōdhaḥ syāt | yatastvīpsitatamatvamāha tēna virudhyatē | liṅgavirōdhastu prāgukta ēvaikavākyatvavyāpāranirākaraṇamātrārthamupanyasyatē | kathaṁ punaryathōktēna nyāyēnōbhayathā virōdhasaṁbhavē śrutiliṅgavirōdha ēva parigr̥hyatē na vākyavirōdhaḥ | ucyatē |

yathā śīghrapravr̥ttitvālliṅgādērbādhikā śrutiḥ |
tathaiva viniyōgē ’pi saiva pūrvaṁ pravartatē ||

yacca śīghrataraṁ viniyuṅktē tasyaiva pratiyōginā saha virōdhō lakṣyatē | nanu ca śrutimātraṁ ca virudhyata ityuktam | kathaṁ na virudhyatē, yadā pratiniyatāvētau śrutivākyasaṁbandhāvēkaḥ śēṣaśēṣirūpō ’nyō viśēṣaṇaviśēṣyātmakaḥ | tatra ca śrutirēvaṁ vadati vākyalabhyasya viśēṣasyaivaṁvidhaṁ śēṣaśēṣitvamiti | liṅgaṁ tu śēṣaśēṣisaṁbandhēnaiva saha virudhyatē na vākyagamyēna viśēṣaṇaviśēṣyabhāvēna | ataśca niṣpratidvaṁdvinā vākyēna yadā viśēṣaṇaviśēṣyabhāvaḥ kr̥taḥ, tadā śrutyā saha liṅgavirōdha upalabhyamānō vicārayitavyaḥ | athavā yadaivaindryētyuktaṁ tadaiva tadarthaśāstranyāyēnēndravyatiriktaḥ kō ’pyupasthātavyaḥ sa ca liṅgamyēndravirōdhītyētatpratīyatē |tasmācchrutiliṅgayōrēvaiṣa virōdhaityupapannō vicāraḥ | kiṁ tāvatprāptam | sarvapramāṇāni tulyabalānītyavagantavyam | kutaḥ |

kvacidyasya pramāṇatvaṁ svaśaktēravadhāritam |
na hyanyāpēkṣayā tasya sā śaktirapagacchati ||


[p. 829]
sarvatra pratyakṣādāvapi dvayyēva gatiḥ pramāṇasvarūpaṁ pramāṇābhāsaṁ ca | na tatra yatpramāṇaṁ tatkadācidapi pramāṇābhāsō bhavati | yō ’pi tadābhāsaḥ sō ’pi naiva pramāṇaṁ bhavati | nityaṁ ca pramāṇābhāsabādhō na pramāṇasyaiva | na ca tatra bādhyasya prāmāṇyamabhyupagatam | bādhanākṣamatvā tpramāṇasya | śrutyādiṣaṭkasya ca samastasya svaviṣayē prāmāṇyaṁ sthāpitam | na caiṣāṁ viṣayāntarasaṁcārō ’sti yatra daurbalyamāśaṅkyatē na caitadupasthāpitaṁ jñānamanutpannaṁ śakyaṁ ca vēditum | na cōtpannasya svarasabhaṅguratvāduttarēṇa vināśaḥ | na ca saṁskārāpanayanam | smr̥tihētōḥ saṁskārasya sarvatrānucchēdāt | nāpyanuṣṭhānākhyātphalādviniyōgaḥ śakyatē kartum | anuṣṭhānapratyayasya dr̥ḍhatvāt | tasmātsarvatra tulyabalatvādvikalpaḥ |

bādhastu yadi kalpyēta viparītaḥ prasajyatē |
na hi pūrvamabādhitvā parēṣāṁ janma labhyatē ||

śrutyādīnāṁ hi pūrvaṁ pūrvaṁ śīghrataraṁ pravartatē | tēna paścāttanasya tadupamardēnaivātmalābhēna bhavitavyam | ataśca viparītabādhaprasaṅgaḥ | kiṁ ca |

śrutyādinā samarthasya viniyōgō’vakalpatē |
na sāmarthyādirūpaṁ syādēkavākyādibhirvinā ||

utpattikālē yasyānyaviṣayasāmarthyamavadhr̥taṁ na tasya tadviniyōgakālē parāvartayituṁ śakyatē | viniyōgastu sāmarthyānusārīti yuktamadhyavasātum | ēvaṁ yasya yēna saha saṁbandha ēkavākyatayā na vidyatē na tasya tadviṣayā śaktiḥ kalpyatē | saṁbandhē sati tadanyathānupapattyaiva śaktisiddhiriti vākyasya balīyastvam | tathā sarvatraikavākyatvamākāṅkṣāmūlam | atastasyāmupalabhyamānāyāṁ tadēkāntēna pratīyatē | tadabhāvē tu naitadastīti pūrvatarabhāvitvādākāṅkṣātmakaṁ prakaraṇamēva jyāyaḥ | tadvirōdhinī tu yā ’nyēna sahaikavākyatāvagatiḥ sā bhrāntiḥ | tathā sarvākāṅkṣāḥ saṁnihitāvalambinyō bhavanti | na hyasaṁnihitamapēkṣituṁ saṁbandhuṁ vā śakyamatō yatra saṁnidhistatra sarvamiti balīyastvam | samākhyā
[p. 830]
punaḥ pratyakṣamēva saṁbandhaṁ vadati | tasmādviparītaṁ balābalam | athavā virōdhē satyētaccintyatē | na cēha virōdhaḥ | ubhayatrāpi viniyōgōpapattēḥ | ataḥ samavāyē ’pi sarvēṣāṁ prāmāṇyamiti prāptē ’bhidhīyatē | śrutyarthaviprakarṣātparaṁ paramēṣāṁ bādhyata iti | kutaḥ |

viniyōktrī śrutistāvatsarvēṣvētēṣu saṁmatā |
dhīstasyāḥ saṁnikarṣēṇa viprakarṣēṇa ca sthitā ||

yadi śrutivalliṅgādīnāmapi svatantrāṇāṁ prāmāṇyamabhaviṣyattata ētadupāpatsyata tēṣāṁ tu smr̥tivicchrutyanumānadvāraṁ prāmāṇyam | śrutirēva hyatraikaṁ pramāṇam | sā tu grahaṇōpāyaṣaṭkānurōdhēna ṣōḍhā ’vatiṣṭhatē | kathaṁ punarēṣāṁ svātantryēṇa prāmāṇyaṁ na bhavati | ucyatē | ‘cōdanālakṣaṇō ’rthō dharma’ iti sthāpitam | tathā cōktam ‘aśabdamanapēkṣaṁ syāt’ iti | tatra pratyakṣagr̥hītāni yānyakṣarāṇi viniyu़ñjatē sā śrōtravr̥ttitvāt śrutirityucyatē | yatra tvaviniyōjakānyakṣarāṇi pratyakṣēṇa gr̥hītvā viniyōjakānyarthā pattyā kalpyantē tatra liṅgādīni bhavanti | tataścaivamarthaviprakarṣō bhavati | aindrīviniyōgaṁ hi prati śrutiliṅgayōḥ saha prasthitayōryadā śrutērviniyōjakānyakṣarāṇi dr̥śyantē tadā liṅgē smaraṇasamarthāni tatō, yāvattēṣāṁ prakaraṇāmnānānyathānupapattyā viniyōjakāni kalpayitumārabhyantē tāvaditaraiḥ pratyakṣairviniyōgaḥ pratyāyitaḥ | tasmiṁśca pratītē mantrō ’pi prakaraṇinaṁ prati nirākāṅkṣībhūtaḥ | prakaraṇyapi mantraṁ prati | tathā sati prakaraṇāmnānasyānyathā ’pyupapadyamānatvānnēndrābhidhānaśrutikalpanāyāmarthāpattiḥ prabhavati | na ca śrutimantarēṇa viniyōgaḥ sidhyati | bahudhā varṇitaṁ caitatpurastāt, yathā sākāṅkṣē vēdārthē yatkalpyatē tadvaidikaṁ nētaraditi | tasmācchrutirbalīyasī | na hi tasyāḥ kiṁcidanyadapēkṣaṇīyamasti yathā liṅgasya śrutirēvam | āha ca |

nāpēkṣā yasya yatrāsti sa tasmādbalavānbhavēt |
yaḥ parādhīnavr̥ttiḥ sa tadbādhaṁ kathamācarēt || 1

śrutyādīnāṁ hi pūrvaṁ pūrvamuttarōttaranirapēkṣaṁ pravartamānaṁ balavadbhavati paraṁ paraṁ tu pūrvādhīnaprāmāṇyaṁ na śaknōti tasyaiva bādhaṁ kartum | na hi śrutimananumāya liṅgādēḥ prāmāṇyamadhyavasīyata ityuktam | nanvētadapyuktaṁ nāsamarthaṁ viniyujyata iti | satyamuktam | ayuktaṁ tūktam | kutaḥ |

na śrutērviniyōktr̥tvaṁ liṅgādhīnaṁ pratīyatē |
vijñātē viniyōgē tu tadvaśācchaktinirṇayaḥ ||


[p. 831]
viniyōgōttarakālaṁ hi kathamētatsādhayiṣyatītyapēkṣitē yathā śaknōtītyavadhāraṇā bhavati | tatra yadyapi svarūpēṇa tadviṣayā śaktirna dr̥śyatē tathāpi viniyōgadarśanādēvānumīyatē | taduktam ‘vacanāttvayathārthamaindrī syāt’ ityatra | nanu ca prāgavidyamānasāmarthyasya viniyōgō na saṁbhavatīti pūrvataraṁ sāmarthyamanumātavyam | tataśca pratyakṣālliṅgāddurbalatvāpattiḥ | satyam | pūrvabhāvitvēna tatkalpyatē na tu pūrvamēva gamyatē | na hyaviniyuktāyā aindrayā gārhapatyābhidhānasāmarthyapratipattikāraṇamasti | nirvr̥ttaviniyōgānyathānupapattyā pūrvamapi vidyamānaṁ paścādēvānumīyatē | nanvēvamapi tulyō ’rthaviprakarṣaḥ | tathā hi |

vikṣēpō yāvatā liṅgē syācchrutēranumāpakē |
liṅgānumānabhūtāyāṁ tāvataiva śrutāvapi ||

sarvathā hyadr̥śyamānānumānēna pratyayaviprakarṣō bhavati | taccōbhayatrāpi samānam | satyamētāvatsamānaṁ na tu tadbalābalaṁ pratyupayujyatē | kutaḥ |

viniyōgābhidhānasya dūratvāddūrbalatvadhīḥ |
tacca pūrvānumāyāṁ syānnōttaratra kathaṁcana ||

liṅgē hi prāgbhāvinā śrutyanumānēna vinā viniyōgābhidhānābhāvāddūratvaṁ bhavati | śrutau punaravagatē viniyōgābhidhānē yasmādētadēvaṁ tasmānnūnaṁ kimapi sāmarthyamastīti paścātpravartamānamanumānaṁ na viniyōgapratyayavikṣēpaṁ karōti | sahaprasthitayōrhi pramāṇayōryēna viniyōgadēśaścirēṇa prāptō bhavati sa vikṣēpō daurbalyakārō bhavati | avadhāritē tu viniyōgē yadyapi paścādanumānasahasraṁ bhavati na tathāpi kaścidviprakarṣaḥ | ētēna liṅgavākyādiyugalāni vyākhyēyāni | sarvatra hi parasya pūrvamananumāya viniyōgānupapattiḥ | pūrvēṇa tu kr̥tē viniyōgē parasya nāntarīyakaṁ sadbhāvamātrakalpanamiti pratipattiḥ | āha | śrutēstāvatpratyakṣatvēna liṅgadbalīyastvaṁ yuktam | atha liṅgavākyādīnāmanumīyamānaśrutitvādaviśēṣē sati kiṁkr̥taṁ balābalamiti | taducyatē |

ēkadvitricatuḥpañcavastvantaraṇakāritam |
śrutyarthaṁ prati vaiṣamyaṁ liṅgādīnāmapīṣyatē ||

śrutimātrānumānāntaritō hi liṅgasya śrutyarthaḥ | vākyasya punarliṅgaśrutyanumānavyavahitaḥ | katham |

vācakēnaikavākyatvādihātadvācināṁ satām |

[p. 832]
kalpayitvā ’bhidhāśaktiṁ śrutiḥ paścātprakalpyatē ||

sarvatra hi mantrē kiṁcidēva padaṁ karmasamavētamarthaṁ vadati | yathā ‘agnayē juṣṭaṁ nirvapāmi’ ityagninirvapāmipadē | śiṣṭāni tvasamavētārthābhidhāyitvādaprayōgārhāṇi santi dr̥śyamānaikavākyatānyathānupapattyā ’numitasāmarthyābhidhānāni santi svārthamupasarjanīkr̥tya tadviśiṣṭasamavētārthaprakāśanēna prayōgārthatvaṁ pratipadyantē | tataśca śrutimanumāya viniyujyantē | taccāvirōdhē sati sarvamabhyanujñāyatē | yadā dr̥śyamānaikavākyatvayōrmantrayōḥ pr̥thak pr̥thak prakāśayitavyāvarthau karmasamavētau dr̥śyētē tadōbhayōrapi bhēdēna prakāśakāpēkṣaṇātprakāśakayōśca prakāśyāpēkṣaṇādviniyōgāya prasthitē sati yasya yatra kḷptaṁ sāmarthyaṁ sa tatra śīghrataraṁ prāpnuvannānyatraikavākyatayā nētuṁ śakyatē | nāpyanyēbhyastatrāgacchadbhyaḥ sō ’vakāśaṁ dadāti | katham |

ēkavākyatayā yāvatsāmarthyamanumīyatē |
sāmarthyēna śrutistāvatkalpyatē viniyōjikā ||

samudāyō hi viniyujyamānō nāvayavānaviniyujya viniyōktuṁ śakyatē | tatra pūrvōttarayōrbhāgayōrēkavākyatvaṁ pratyakṣam | naikārthābhidhānasāmarthyam | bhinnārthābhidhānasāmarthyaṁ tvarthapratyayadarśanātsiddham | tatra samudāyāvayavaviniyōgāya vākyasāmarthyayōḥ sahaprasthitayōrasamarthaviniyōgāsaṁbhavādyāvadvākyēna pūrvō bhāga uttarārthābhidhānasamartha uttarō vā pūrvasamartha ityanumīyatē tāvatpratyēkabhāgavartinā sāmarthyēna pūrvasyāpi svārthē parasyāpi svārthē śrutiranumitā | tataśca yāvaditaratra viniyōjakaṁśrutyanumānāya prayatyatē tāvadiha viniyōgē siddhē nirākāṅkṣatvātprakaraṇāmnānasya na kaścidapi hētuḥ śrutyanumāna ityanupajātamūlō viniyōgō bādhyatē | mantrasyāpi hi pūrvasya pūrvatrārthē śīghraṁ viniyōga uttarasya cirēṇa | tathōttarōttarasya śīghraṁ pūrvasya tatra cirēṇa | śīghraviniyuktaśca mantraściraviniyōgaṁ nādriyatē | tathā ’rthō ’pi prathamāvagatamantrāvaruddhō nētaraṁ gr̥hṇāti | svaprādhānyē ca saṁbhavati na parōpasarjanatvaṁ pratipadyatē | tasmālliṅgaṁ balīya iti bhittvā vākyaṁ viniyōga iti | nanvēvaṁ sati ‘nirvapāmi’ ityādēnā kḷptasāmarthyēna śīghrataraprāptēnāvaruddhē ’rthē viprakr̥ṣṭaprāptānāṁ ‘dēvasya tvā’ ityādīnāṁ bādhādaviniyōgaḥ prāpnōti | na caiṣāṁ bhinnaprayōjanatvātsamuccayaḥ | tathā satyēkavākyatvābhāvāt | avaśyaṁ caitairyathākathaṁcinnirvāpa ēva prakāśayitavyō nānyaprakāśanaṁ, karmānaṅgatvaprasaṅgāt | ataḥ samānaviṣayatvātsamavāyē sati vākyaprāpyapadāntarabādhēna bhavitavyamiti | atrōcyatē |


[p. 833]
padāntarāṇi yatrārthaṁ vadēyuḥ karmavartinam |
tatraivamitarēṣāṁ tu vākyamapyagatērvaram ||

yāni hyasamavētārthavacanāni tāni yadi svatantrī kriyantē tatō ’narthakāni bhavanti | tēna kḷptasaṁbandhairnirākāṅkṣīkr̥tō ’pyartha itarēṣāṁ sākāṅkṣatvātpunastatprakāśyatvaṁ pratipadyatē | yathā prakaraṇapūritānāmapi kramēṇa punastaddharmaprāptirbhavati | yathā prakr̥tau nirākāṅkṣībhūtā dharmā vikr̥tīrgamiṣyanti | tathā ca kḷptau vyākhyātam | tasmādēvamādīnyapi saṁbadhyantē | yēṣāṁ tu prakāśyō ’rthaḥ samavētō dr̥śyatē, tēṣāmanabhidhēyēnāsaṁbadhyamānānāmapyarthavattā ’stīti nānarthakyanimittamavakāśaṁ labhantē | sarvēṣāmēva ca śrutyādīnāmānarthakyapratihatānāṁ durbalairapi bādhyatvamiṣyatē | tadyathaḥ—vrīhyādīnāṁ prōkṣaṇādīnprati śrutyā śēṣitvaṁ prāpnuvadapyatilaṅaghya prakaraṇalabhyāpūrvasādhanatvakr̥taḥ saṁbandhō bhaviṣyati | tēnāvasthitaṁ vākyālliṅgasya balīyastvam | tathā ca bhakṣānuvākē darśitam | vākyaprakaraṇayōḥ prakaraṇamarthaviprakarṣāddurbalam | tathā hi |

pratyakṣā saṁgatirvākyē na ca prakaraṇē ’styasau |
ākāṅkṣātō ’numātavyā tāvatā viprakr̥ṣṭatā ||

prakaraṇē hi svārthaparipūrṇānāmaṅgāṅgivākyānāmupakāryōpakārakatvākāṅkṣāmātraṁ dr̥śyatē | vākyē tu pratyakṣaḥ saṁbandhaḥ | tataśca sahaprasthitayōryāvatprakaraṇēnaikavākyatā kalpyatē tāvadvākyēnābhidhānasāmarthyaṁ, yāvaditaratra vākyēna sāmarthyaṁ tāvadiha sāmarthyēna śrutiryāvaditaratra sāmarthyēna śrutistāvaditaratra śrutyā viniyōgō ’bhihita iti vicchinnāyāmākāṅkṣāyāṁ śrutyanumānē mūlābhāvādvihatē kalpitamapi śēṣatvaṁ niṣpattimagatvā ’ntaraiva vilīyatē | tasmādvākyaṁ balīyaḥ | tathā kramaprakaraṇayōḥ kramasyārthaviprakarṣaḥ | katham |

ākāṅkṣātaḥ prabhr̥tyēkaṁ śrutyarthaṁ prati gacchati |
tāmapi tvanyatō labdhvā śrutirēkasya kalpyatē ||

kramō nāma nirapēkṣāṇāṁ satāṁ pāṭhānuṣṭhānadēśasāmyamātram | yadi tvākāṅkṣāvataḥ saṁnidhāvāmnāyēta tataḥ prakaraṇamēva syāt | atra ca prāyēṇa mahāprakaraṇōpanipātinyō vikr̥taya udāharaṇam | tāsu hi yatprākr̥tāṅgamadhyapātitvēna nōtpannaṁ tatpurastātparastādvā ’vasthitakramabhāgbhavati | prakaraṇasya kḷptōpakāraiḥ prākr̥tairvyāvartitatvāt | tatra yannivr̥ttākāṅkṣasya kasyacitsamīpē paṭhyatē ’nyasya cākāṅkṣā tatastadubhābhyāṁ gr̥hyamāṇaṁ yāvatkramavatō nivr̥ttamasatīmākāṅkṣāmupajanayati tāvatprakaraṇavatā sahaikavākyatāṁ
[p. 834]
gacchati, yāvaccētaratraikavākyatā bhavati tāvatprakaraṇinaṁ pratyupakārasāmarthyakalpanā | yāvaditaratrāsau tāvadiha śrutyanumānaṁ yāvaditaratra śrutiranumāsyatē tāvadiha siddhē viniyōgē ’numānabījahīnēnākḷptaśruti sarvamapramāṇī bhavati | tathā kramasamākhyayōḥ kramē vēdakalpitamēvāṅgāṅginōrdēśasāmānyanimittaṁ parasparaparyupasthāpanam | sarvatra hi kēnacidabhinnadēśēna saṁbandhō ’vakalpatē | na ca samākhyānavataḥ kiṁciddēśasāmānyaṁ vēdakḷptamupalabhāmahē | yēna saṁbandhābhimukhyasaṁbhavaḥ | nanu ca samākhyā saṁbandhamēvābhidadhānā pravartata iti śrutitulyā prāpnōti | naitadēvam |

anya ēva hi saṁbandhaḥ kalpyatē yaḥ samākhyayā |
anyacca śēṣaśēṣitvaṁ yacchrutyā pratipādyatē ||

arthānāṁ prathamaṁ kēnacitprakārēṇānavagatasaṁbandhānāṁ samākhyā pravartatē | sā ca śēṣaśēṣitvaṁ tāvannaiva pratipādayati | kēnacitsaṁbandhēnōpapadyamānatvātsaṁbandhamātramapi naivābhidhattē | na hi yaugikaiḥ saṁbandhō ’bhidhīyata ityuktam | samākhyānyathānupapattyā ’numīyatē | saṁbandhamātrasya caitadrūpaṁ kiṁcidabhinnamēṣāmastītyavagamaḥ | tataścāpannaṁ kramājjaghanyatvam | na hi kiṁcittatra sāmānyamanumātavyaṁ dēśasāmānyasya pratyakṣatvāt | iha tu tatpadasyāpratyakṣatvādānumānikatvamiti viprakarṣaḥ | samākhyā hi yāvatkiṁcitsāmānyamastīti kalpayati tāvatkramēṇa nūnamanayōḥ kācidapēkṣā ’sti yēnētthaṁ samānadēśau paṭhitāviti prakaraṇaṁ kalpyatē | yāvacca kiṁcitsāmānyamapēkṣāṁ kalpyati tāvaditaratraikavākyatā kḷptā | tathā yāvadihaikavākyatā bhavati tāvaditaratrōpakārasāmarthyasiddhiḥ | yāvaccēhōpakārasāmarthyakalpanā tāvaditarēṇa śrutirutpāditā | tataśca yāvadiha śrutimanumātumupakramatē tāvaditaratra viniyōgē siddhē nirākāṅkṣībhūtē prakaraṇapāṭhē sarvamētatpracitamapyaparipakvavicchēdādāmasasyamiva lūnaṁ nirbījaṁ bhavati | tasmādarthaviprakarṣāttu paraṁ paraṁ bādhyata iti siddham | āha ca |

niḥśrēṇyārōhaṇaprāpyaṁ prāptimātrōpapādi ca |
ēkamēva phalaṁ prāptumubhāvārōhatō yadā ||

ēkasōpānavartyēkō bhūmiṣṭhaśca parastayōḥ |
ubhayōśca javastulyaḥ pratibandhaśca nāntarā ||

virōdhinōstadaikō hi tatphalaṁ prāpnuyāttayōḥ |
prathamēna gr̥hītē ’sminpaścimō ’vatarēnmudhā ||

tēna yadyapi sāmarthyaṁ pratyēkaṁ siddhamanyadā |
tathāpi yugapadbhāvē jaghanyasya nirākriyā ||


[p. 835]
anyathaiva hi śūnyēṣu durbalairapi caryatē |
anyathā balavadgrastaiḥ sarvaśaktikṣayē sati ||

tasmānnaitadālambanaṁ yuktaṁ yat kvaciduttarēṣāṁ prāmāṇyamiṣṭam | tasmādbalavadvirōdhē ’pi tēna bhavitavyamiti | yattu pramāṇābhāsō bādhyatē na pramāṇamiti | tatra brūmō ’yamapi pramāṇābhāsa ēva | katham |

naivaitēṣāṁ pramāṇatvamāsīdatra kadācana |
anyatra dr̥ṣṭamētattu samārōpēṇa kalpitam ||

nahi yatra viṣayē bādhastatraiṣāṁ pramāṇatvam | kiṁ tarhi | pradēśāntarē kēvalānāmupala kṣitaṁ sāmānyatō dr̥ṣṭarūpēṇātrāpi pratibhāti | tattu balīyasā ’pahr̥taviṣayatvātsīdatīti paścādbhrāntitvēnādhyavasīyatē | athavā yastatrāsya vyāpāra āsīttamihāpi prakramata ēva | sa tu javavatā ’nyēna viṣayē ’pahr̥tē mūlacchēdādyadā taṁ na gacchati tatkiṁ kriyatām | tēna mr̥gatr̥ṣṇādivadēvāprāpya pramāṇamēva bādhyatē | anutpannamēva cēha śrutyabhāvācchēṣajñānaṁ bādhyatē | āntarālikajñānamithyātvakalpanayēti nōtpattisāmānyēna tulyabalatvam | ataśca jñānasaṁkarōcchēdanādirūpō bādhō naivāśaṅkitavyaḥ | yō ’pi cōtpannabādhastamapi phalaviyōgātmanōpapādayiṣyāmaḥ | ēvaṁ tāvaddvayōrdvayōrvirōdhē varṇitam | arthasiddhatvāttu bhāṣyakārēṇētaraiḥ saha na pradarśitaṁ vyākhyātr̥bhistvēvaṁ prapañcayitavyam | yathāśrutivākyayōrvirōdhē, aruṇādivākyasāmarthyādānantaryasāmānādhikaraṇyābhyāmēkahāyanyādiśēṣatvaṁ prāpnuvattr̥tīyāśrutyā krayasaṁbandhitvēna vijñāyatē | dvitīyasōpānabhūgatārōhakayōriva hyatra yāvadvākyaṁ sāmarthyaṁ kalpayati tāvacchrutyā viniyōgaḥ kalpita iti mahadantaram |śrutiprakaraṇayōrvirōdhēprakaraṇādēkaviṁśatyādyanuvacanānāṁ darśapūrṇamāsāṅgatvē prāptē śrutyaiva pratiṣṭhākāmādiṣu puruṣārthāvadhāraṇātprakaraṇabādhaḥ | anuvacanānāṁ ca kriyātmakatvāditikartavyatārūpatvātprakaraṇagrāhyatvēna tadvirōdhōdāharaṇatvam | ‘tisra ēva sāhrasyōpasadō dvādaśāhīnasya’ iti tu dvādaśatvasyākriyātvādanitikartavyatātmakatvē sati kathaṁbhāvarūpaprakaraṇagrāhyatvānupapattēḥ saṁnidhimātrēṇa prakaraṇakalpanāpūrvakasaṁbandhādhyavasānācchrutisthānavirōdhōdāhaṇatvaṁ yuktamityēkē | tattu naivamāśritam | kutaḥ |


[p. 836]
yadi dravyagatā saṁkhyā svatantrā vā bhavēdiyam |
nētthaṁbhāvēna gr̥hyēta kriyārūpēṇa varjanāt ||

itikartavyatāṁśasthāṁ yēnōddiśyōpasatkriyām |
dvādaśatvavidhistēna kathaṁbhāvēna gr̥hyatē ||

ihāpi ca kathaṁbhāvaviniyuktōpasadgatā |
yāvatsaṁkhyaikavākyatvasāmarthyē kalpayiṣyati ||

tāvatpratyakṣayā śrutyā ṣaṣṭhyā ’hīnāṅgatāṁ gatā |
naiva hyahargaṇādanyadahānyahīnamucyatē ||

śrutikramavirōdhēkimudāharaṇamiti |

ucyatē raśanādharmā darbhamayyādayaḥ kramāt |
agnīṣōmīyaśēṣāḥ syuḥ śrutyā yūpāṅgatāṁ gatāḥ ||

ētadyūpaparivyāṇaśēṣō hi raśanā śrutā |
saha dharmairna sā yāti kramēṇa paśuśēṣatām ||

yāvatprakaraṇādīni tasyāḥ kalpayati kramaḥ |
caturbhistairvyapētatvācchrutyā tāvatsa jīyatē ||

ākāṅkṣāmātramēvaikaṁ yāvatkalpayati kramaḥ |
dūrēṇa tāvadaprāptāṁ raśanāṁ harati śrutiḥ ||

śrutisamākhyayōrvirōdhēkimudāharaṇam | paurōḍāśikamiti samākhyātē darśapūrṇamāsakāṇḍē paṭhitō mantraḥ sādhāraṇē prakaraṇē vartamānaḥ kramēṇa cānunmīlitaliṅgēnāviniyujyamānaḥ purōḍāśasyaiva vā prāthamyātprāpnuvan, śrutyā sāṁnāyyārthaśākhāṅgatvēna vidhīyatē ‘iṣē tvēti śākhāṁ chinatti’ iti | tatrāpi yāvatsamākhyayā kiṁcitsāmānyaṁ kalpyatē tāvacchrutyā viniyuktatvātprakaraṇavākyasāmarthyaśrutiṣvakalpitāsvēva bādhaḥ | ēvaṁ liṅgasya prakaraṇādivirōdha udāhartavyaḥ | tatraprakaraṇavirōdhētāvatpūṣānumantraṇānyudāhartavyāni | yāvacca prakaraṇēnaikavākyatvaṁ kalpyatē tāvalliṅgēna śrutiḥ | tathā yāvaditaratra prakr̥tāgnyādiprakāśanasāmarthyaṁ tāvadiha viniyōga iti bādhaḥ |liṅgakramayōrvirōdhaḥstutaśastrādhikaraṇē darśitaḥ ‘arthēna tvapakr̥ṣyēta’ iti | sthitōdāharaṇamapi yathā ’bhyanujñāpanābhyanujñayōḥ prajñātakramayōḥ ‘upahūta upahvayasva’ ityēvaṁ mantrāvāmnātau | tau dēśasāmānyāttathaivāṅgatayā prāpnutaḥ ‘upahūta’ ityanujñāpanē
[p. 837]
‘upahvayasva’ ityanujñāyām | na tu tathā sāmarthyamastīti viparītaṁ śēṣatvam | yāvaddhi sthānēna prakaraṇamutpādyaikavākyatvaṁ kalpyatē tāvalliṅgēna śrutiṁ kalpayitvā sādhitō viniyōga ityakalpitaliṅgaśrutipadakasyaiva kramasya bādhaḥ | tathā parivyāṇakaraṇakriyamāṇānuvādinōḥ ‘parivīrasi’ ‘yuvā suvāsāḥ’ iti vā ’gnīṣōmīyaparivyāṇāṅgatvē prāptē liṅgātsavanīyāṁrthādvitīyaparivyāṇāṅgatvamapi | kathaṁ na manōtā, agnīṣōmīyakramabādhanasamarthēna liṅgēnāgnēyasavanīyapaśuyāgāṅgamiti cēt | na | ‘vacanāttvayathārthamaindrī syāt’ itivad balavattaraśrutikr̥taviniyōgakalpitalakṣaṇādvārēṇāgnīṣōmīyāṅgatvāt | ēvaṁ hyāha ‘yadyapyanyadēvatyaḥ paśurāgnēyyēva manōtā kāryā’ iti | anayā hi śrutyā liṅgēnōtkr̥ṣyamāṇā manōtā vāritā | dvidēvatyē ’pyēkadēvatyaiva na kēvalāgnidēvatyatvēnāgnīṣōmīyāduttāraṇīyētyarthaḥ | yadvaivakāraṁ svasthānādapanīya yathākramaṁ kāryaivētyatra saṁyōjanā kāryētyavadhāryatē |liṅgasamākhyāvirōdhētu bhakṣānuvāṁkē grahaṇādivākyāni samākhyānādbhakṣāṅgatvēna saṁbandhasāmānyādikalpanayā bhakṣāṅgatvaviniyōgāya prasthitāni liṅgēna grahaṇāvēkṣaṇasamyagjaraṇēṣu viniyujyanta iti sthitam | yājyāsamākhyābādhēna ca manōrr̥cāṁ pr̥thupājavatyōśca liṅgēna sāmidhēnītvēna viniyōgaityuktam |vākyakramayōrvirōdhēparivyāṇakaraṇakriyamāṇānuvādiparivīrasiparivītapadavyatiriktapadānāṁ ‘yuvā suvāsā āgāt sa u śrēyān’ ityēvamādīnāṁ liṅgaviniyuktaparivītapadaikavākyatvātsavaṁnīyaparivyāṇē viniyōgaḥ |vākyasamākhyayōrvirōdhēbhakṣānuvāka ēva saṁdhyāsamityēvamādiṣu grahaṇādau viniyujyamānēṣu tadēkavākyagataśēṣapadāvr̥ttirudāhartavyā | tathādhvaryavādisamākhyānājjyōtiṣṭōmādipradhānēṣu tadarthēṣvēva prāpnuvatsu svargakāmādyēkavākyatvādarthimātraviṣayatvaṁ vijñāyatē | nanu ca śrutirēvaiṣā bhavēt | nātra kasyacicchabdasya śravaṇādētadvijñāyatē | liṅā karturanabhidhānāt | kiṁ tarhi | padadvayasaṁnikarṣādēvaitallakṣaṇayā sāmānādhikaraṇyāvadagamyatē | tasmādvākyēnaiva samākhyā bādhyata iti |prakaraṇasamākhyayōrvirōdhēpaurōḍāśikasamākhyātabrāhmaṇāmnātānāṁ prayājādīnāṁ
[p. 838]
prakaraṇātsāṁnāyyōpāṁśuyājārthatvamityudāharaṇam | ēvaṁ tāvadēkasya śēṣasyānēkaṁ śēṣiṇaṁ prati nīyamānasya virōdha udāhr̥taḥ | ētayaiva tu diśā ’nēkasya śēṣasyaikaṁ śēṣiṇaṁ prati nīyamānasya virōdha idānīmudāhartavyaḥ | tadyathāśrutiliṅgayōrvirōdhē‘aindryā gārhapatyamupatiṣṭhatē’ iti mantrakara ṇakavyāpāravidhānē kr̥tē liṅgātkasmiṁścidāgnēyē mantrē śēṣatvēna prāpnuvati śrutyaindrī viniyujyatē | tadavaruddhē cōpasthānē nētarasyāvakāśō vidyatē |śrutivākyayōrvirōdhēyajñāyajñīyapragāthaikavākyabhūtagirāpadaprāptāvirāpadavidhānamudāharaṇam | tathā viśvēṣāṁ dēvānāṁ śrutyāmikṣaiva, śēṣō hi tēṣāṁ vākyēna vājinaṁ taddurbalapramāṇatvāttayā śrutyā nirākr̥tam |śrutiprakaraṇayōrvirōdhēpratiṣṭhākāmadarśapūrṇamāsaprayōgē prakaraṇātpañcadaśasaṁkhyasāmidhēnyanuvacanē ’ṅgatvēna prāptē śrutyaikaviṁśatisaṁkhyānuvacanāntarāṅgatvāvagamātprākaraṇikanityānuvacanabādhaḥ |śrutikramāvirōdhē—

paśukāmaprayōgē ca kramēṇa camasāṅgatā |
śrautādgēādōhanāttatra camasasya nirākriyā ||

śrutisamākhyāvirōdhē—

vājapēyaḥ samākhyānātprāpnōtyadhvaryukartr̥kaḥ |
śrutyā svārājyakāmasyatathā ’dhvaryōrnirākriyā ||

tathā ‘yajamānasya yājyā’ ityudāharaṇam | r̥tuyājēṣu hi hautrasamākhyayā hōtuḥ prāptā yājyā yajamānakartr̥katvēna kartr̥saṁbandhavācinyā ṣaṣṭhīśrutyā pratipādyatē |liṅgavākyavirōdhē—

syōnādērapi śēṣatvaṁ vākyēna sadanaṁ prati |
sīdētyasyaiva liṅgēna na tēnāyaṁ pūrvabādhanaḥ ||

tathā ’bhidhāraṇē tasminsīdētyasyāpi śēṣatā |
syōnādērēva liṅgēna tasmātsa parabādhanaḥ ||

anēkaśēṣiśēṣatvātpūrvamētāvadāhr̥tau |
anēkaśēṣasaṁbandhātsaṁpratyēkasya śēṣiṇaḥ ||

pūrvaṁ syōnaṁ ta ityādi sadanē sābhidhāraṇē |
vākyēnāṅgatayā prāptaṁ liṅgācchuddhē ’bhidhāraṇē ||

tasminsīdētyayaṁ vākyātprāptaḥ śēṣō ’bhidhāraṇē |
liṅgāttu sadanasyaiva tatraivātaḥ prayujyatē ||

ēkaikasmiṁmtu śēṣatvaṁ vākyātprāptaṁ dvayōrdvayōḥ |
ēkaikasya tu liṅgēna tacca saṁprati gr̥hyatē ||


[p. 839]
ēkasminnēva mārgē tu yatsaṁkīrṇacatuṣṭayam |
abhāṇi bhāṣyakārēṇa vivēktavyaṁ tadātmanā ||

liṅgasya prakaraṇakramasamākhyāvirōdhēnirvāpādiṣu liṅgēna dēvasya tvētyādinā prakaraṇaprāptamantrāntarabādhaḥ | prathamasya kāmyasyaindrāgnasya kramātsāmidhēnīkāryaprāptasya yājyānuvākyāyugalasya liṅgēna bādhaḥ | samākhyayā manōrr̥cāṁ sōmāraudriyēṣu yājyānuvākyātvēna prāptānāṁ sōmarudraliṅgabhiryājyānuvākyābhirbādha ityudāharaṇāni |vākyaprakaraṇayōrvirōdhē‘pūrvēdyuramāvāsyāyāṁ vēdiṁ karōti’ ityudāharaṇam | prakaraṇēna hi havirabhivāsanōttarakālaṁ yadvidhānaṁ tasya grahaṇaṁ prāpnōti | abhāvāsyāsamabhivyāhārēṇa tu pūrvēdyuḥ | na cātra śrutitvam | na hi saptamī śēṣaśēṣisaṁbandhaṁ vadati | yattvadhikaraṇatvamabhidhattē tattatkarmaṇō ’nupapannamēva | tasmātpadasaṁnidhānēnaiṣa saṁbandhaḥ | sa ca śīghrataraṁ bhavatītyuktam |vākyakramayōrvirōdhēkimudāharaṇam | jyōtiṣṭōmē kāmyanaimittikēṣu pratipatkalpēṣu pratīkagrahaṇātpādamātraṁ śrutyā viniyujyatē | tatra dvitīyapādātprabhr̥ti yathāsaṁkhyakramēṇa nityānāmēvarcāṁ prasaṅgaḥ | tadyathā ‘vr̥ṣā pavasva dhārayēti rājanyāya pratipadaṁ kuryāt’ ityatra ‘pavamānāyēndavē | abhi dēvāṁ iyakṣatē ‘ityētāvēva dvitīyatr̥tīyapādau prāpnutaḥ | vākyācca ‘marutvatē ca matsaraḥ | viśvā dadhāna ōjasā’ iti | nanu vibhaktibhēdādatra liṅgavirōdhaḥ syāt | naiṣa dōṣaḥ | sarvēṣāṁ sōmaliṅgatvādvibhaktibhēdēna tvēkavākyatvamēva nōpapadyatē | tadyāvadākāṅkṣāpūrvakamēkavākyatvādi kalpyatē tāvaditarēṇānantaryātsamānaviṣayatvācca sāmarthyādi kalpayitvā viniyōgaḥ kr̥ta iti balīyastvam |vākyasamākhyayōrvirōdhē‘tasmānmaitrāvaruṇaḥ’ prēṣyati cānu cāha’ iti hautrasamākhyātē pravacanē praiṣānuvacanamāmnātam | tasya kartr̥viśēṣākāṅkṣiṇaḥ samākhyayā hōtā prāpnōti | vākyēna maitrāvaruṇaḥ | ēkēna ca kr̥tārthasya na kartrantarāpēkṣā bhavati | tatra śīghrataraprāptē maitrāvaruṇē prakaraṇakalpanāṁ yāvatpāptā samākhyā bādhyatē | na cāyaṁ śrutivirōdhaḥ | ākhyātapadēna karturanabhidhānānmaitrāvaruṇapadē ca kārakavibhakti prayōgābhāvāt |prakaraṇakramayōrvirōdhēgirāpadērāpadē ēva stōtrāpēkṣayōdāharaṇam | agniṣṭōmasāmnaḥ kramēṇa girāpadaṁ prāpnōti prakaraṇādirāpadam | tacca balīyaḥ | pūrvaṁ tu sāmāpēkṣayōdāhr̥tamāsīdityasaṁkīrṇaviṣayatvam |prakriyāsamākhyayōrvirōdhē ‘tasmānmai
[p. 840]
trāvaruṇaḥ prēṣyati cānu cāha’ ityētadēva jyōtiṣṭōmaṁ pratyudāharaṇam | tasya hi samākhyayā hōtr̥kartr̥kaṁ praiṣānuvacanaṁ prāpnōti | prakaraṇāttu maitrāvaruṇakartr̥kaṁ nirṇīyatē | praiṣānuvacanasvarūpāpēkṣaṁ ca pūrvatrōdāharaṇamiti bhēdaḥ |kramasamākhyayōrvirōdhēkimudāharaṇam | kāmyayājyākāṇḍādhītayōraindrāgnayugalayōrubhayōrapi vikalpēna karmadvayē ’pi prayōgaḥ samākhyānurōdhēna prāpnōti | kramabalīyastvāttu prathamasya prathamaṁ dvitīyasya dvitīyamēvēti vyavasthā | liṅagaṁ tu pakṣadvayē ’pi tulyārthāmiti kramasamākhyayōrēva virōdhaḥ | ēvaṁ śēṣaikatvē śēṣyēkatvē ca śrutyādisamavāyaścintitaḥ | yathā caiṣāmarthaviprakarṣādvijātīyaiḥ saha balābalamēvaṁ sajātīyairapi yatra hētusāmānyaṁ tatra darśiyitavyam | tadyathā śrutērēva tāvatsāmānyaviśēṣādibhāvēna śēṣaviṣayaḥ samavāyaḥ | ‘purōḍāśaṁ caturdhā’ karōti’ ityaviśēṣaśravaṇādagnīṣōmīyādāvapi prāpnuvat ‘āgnēyaṁ caturdhā’ iti tu viśēṣaśravaṇēna viśēṣē caturdhākaraṇamupasaṁhriyatē | tathā śēṣisamavāyē ‘yadāhavanīyē juhōti’ iti saptamīśrutyā juhōtisāmānādhikaraṇyēnāvabhr̥thē ’pyāhavanīyaḥ prāpyamāṇō viśēṣasaṁyuktayā ‘apsvavabhr̥thēna’ ityanayā bādhyatē | saṁdigdhāsaṁdigdhatvēna ca balābalaviśēṣō bhaviṣyati | ēvaṁ paurvāparyavirōdhāṅgaguṇavirōdhādiṣvapi śrutidvayamudāhartavyam |

tathā paśvaṅgamēkatvaṁ padaśrutyā pratīyatē |
samānapratyayaśrutyā balīyasyā kriyāṅgatā ||

tathā dhātvarthakarmatvē padaśrutyōpapāditē |
bhāvanāyā vidhiśrutyā puruṣārthasya sādhyatā ||

tathāliṅgadvayavirōdhē‘syōnaṁ tē sadanaṁ kr̥ṇōmi’ ityēvōdāharaṇam | dvē hi tatra liṅgē | parasparaikavākyatāgamanasāmarthyātmakamēkamarthābhidhānaśaktirūpamaparam| ētacca śrutyanumānasya pratyāsannam | viprakr̥ṣṭamitaradvākyādapi jaghanyatvādityuktaṁ bhāṣyē |vākyayōrvirōdhē‘pañcadaśa sābhidhēnīranubrūyāt’ ‘saptadaśa vaiśyasya’ ityētadudāharaṇam | ubhayatrāpi hi samānādhikaraṇyādēkavākyatvē kr̥tē viniyōgē sati nimittaviśēṣasaṁyōgātsāptadaśyaṁ balīyō bhavati |prakaraṇayōrvirōdhē‘abhikrāmaṁ juhōti’ ityudāharaṇam | mahāprakaraṇēna hyasya darśapūrṇamāsārthatā | avāntaraprakaraṇēna tu prayājārthatā | tacca balīyaḥ | tatra hi pratyāsattērananubhūtē mahāprakaraṇasaṁsparśē pūrvataraṁ vākyasthānīyaḥ saṁbandhō ’vakalpatē |kramayōrvirōdhēkāmya ēva yājyākāṇḍē paurvāparyapratyāsattikramēṇa tayōrēvaindrāgnīyayō
[p. 841]
ryugalayōraniyamēnōṣṭidvayē ’pyaniyamēna prāpnuvatōryathākhaṁkhyakramēṇātyantadēśasāmyēna pratyāsannatvādviniyōgō bhavati |samākhyayōstu virōdhēsāmānyaviśēṣasamākhyayōḥ sūtrabaddha ēva bādhō bhaviṣyati ‘tasyōpadēśasamākhyānēna nirdēśaḥ’ iti | śēṣaśēṣisamavāyaśca pratyēkaṁ vivicyōdāhartavyaḥ | ēvaṁ tāvatpratyakṣēṣu śrutyādiṣu vicāritam | ētayaiva diśā ’numānādigamyēṣvapi sajātīyavijātīyasamavāyē vicārayitavyam | tatra ca pratyakṣagamyānāmānumānikairānumānikānāṁ cānumānikaiḥ saha pūrvōktēnaiva mārgēṇa sajātīyavijātīyabalābalaṁ vyākhyēyam | tadyathā ’tidēśaprāptāḥ śrutyādayaḥ pratyakṣairvikr̥tiṣu bādhiṣyantē | viparītō ’pi cēha bādhō bhavati | pūrvaṁ pūrvamapi hyānumānikaṁ parēṇa parēṇāpi pratyakṣēṇa bādhyatē | yathā kr̥ṣṇalēṣu sāmarthyēnāvaghātaḥ | sarvavastuviṣayaṁ ca sāmarthyaṁ, liṅgaṁ kēvalaṁ mantragatamēvāvagantavyam | tathā ca yānyapyanyārthadarśanānyananyagatīni tēṣāmapi liṅgatvamabhidhāsyatē | kā punaratra liṅgasya prāptirananyathāsaṁbhava ityādi | yatra punaḥ śrutirānumānikī liṅgaṁ ca pratyakṣaṁ tatra katham | yathā smr̥tivaidikaliṅgavirōdhē | tatra smr̥tērbhūlāntaramapi saṁbhāvyatē na tu liṅgasyēti tadēva balavadityanusartavyam | sarvatra durbalasyāpi pramāṇasya bādhē yadi kiṁcidanarthakī bhavati tatō viparītō bādhō yōjayitavyaḥ | taduktaṁ ‘vrīhīnprōkṣati’ ityatra śrutimutsr̥jyāpūrvasādhanatvagrahaṇamiti | tathā—

durbalasya pramāṇasya balavānāśrayō yadā |
tadā ’pi viparītatvaṁ śiṣṭākōpē yathōditam ||

sarvapramāṇānāmēvārthadvāraḥ parasparavirōdhō na svarūpanimittaḥ | tatra yadā padārthataddharmaviṣayē pramāṇē virudhyētē tatra yadyapi pramāṇatō ’nyādr̥śaṁ balābalaṁ tathāpi pramēyānurōdhēna tadāśrayaṇātsvarūpadurbalēnāpi balavadbādhyamānaṁ tadānuguṇyaṁ pratipadyatē | taduktamācamanādayaḥ padārthāstēṣāṁ guṇaḥ krama iti | tathā ca lōkē—

atyantabalavantō ’pi paurajānapadā janāḥ |
durbalairapi bādhyantē puruṣaiḥ pārthivāśritaiḥ ||

ēvaṁ sūtraṁ śrutiliṅgavirōdhōpapādanāntaṁ ca bhāṣyaṁ vyākhyātam | idānīṁ sādhyaśēṣamanukramiṣyāmaḥ |

tatra tulyabalatvōktiḥ svataḥ prāmāṇyavibhramāt |
pradēśāntaradr̥ṣṭaṁ ca rūpaṁ tulyaṁ dvayōrapi ||


[p. 842]
svata ēva mantrarūpaṁ dr̥ṣṭvā śrutyanumānamantarēṇaiva viniyōgabuddhirbhavatīti śrutitulyatvam |nahi vijñānasya vijñānasya ca viśēṣa upalabhyataiti—mantrāmnānavēlāyāmindrārthatvaṁ jñātaṁ śrutyuccāraṇakālē ’pi gārhapatyārthatvamityubhayōrlabdhātmanōraviśiṣṭatvam | na hyavijñātarūpō mantraḥ śrutyā śakyō viniyōktumiti śrutyā prathamaṁ rūpanirūpaṇaṁ kartavyam | ataśca tadavadhāraṇavēlāyāmindrōpasthānapratyayō jātō na śakyō nivartayitumiti manyatē |nanu liṅgasya bhaṅgurasyēva rūpaṁ sivicikitsō hīti—śrutaudr̥śyamānāyāmanumānāsaṁbhavādbhaṅguratvam | savicikitsō hi tvayaṁ vikṣēpajanmatvāt | na hyasya svataḥ prāmāṇyamityabhiprāyaḥ | paraḥ punaḥ pratyayōtpādanamaikāntikaṁ gr̥hītvā savicikitsatvaṁ saṁdēhaviparyayānadhyavasāyānāmanyatamaṁ manyamāna āha—naitadyuktaṁ yatō liṅgātsavicikitsaḥ pratyayaḥ | tasya śrutēśca naiva saṁpradhāraṇā ’stīti | kimiyamaindrī bhavati na bhavatītyaniścayaḥ | tasya śrutyavirōdhē ’pyapramāṇatvānnaiva tayā saha balābalacintā | yatastu nirvicikitsu ēkāntēnaitaddēvatyō ’yaṁ mantra iti pratyayaḥ sa śrutyā saha tulyabalatvādvikalpitumarhati |nanu naiva kadāciditi—pūrvavadēva kadācinnirvikṣēpa iti manyatē | itarastu svābhiprētamēva savicikitsatvaṁ gr̥hītvāha—ēvaṁ hi sati naiva liṅgaṁ nāma kiṁcitpramāṇamabhaviṣyāditi | siddhāntavādī tu vadati—yadi savikṣēpapratyayōtpādanamātrēṇa kupitaṁ liṅgaṁ prāmāṇyamēva muñcatikāmaṁ mā bhūtpramāṇaṁ bhavati tu saṁśayō liṅgaparijñātēṣvarthēṣviti | kathaṁ punaḥ savikṣēpatvaṁ parityajya saṁśaya ēva savicikitsatāmudāhiyatē | kathaṁ vā liṅgaparijñātatvaṁ siddhavadabhidhīyatē | naiṣa dōṣaḥ | liṅgaparijñātatvaṁ tāvadavirōdhavēlābhiprāyam | saṁdigdhatvaṁ virōdhavēlāyām | ētaduktaṁ bhavati | yadāvirōdhakālē liṅgasyāvagataṁ viniyōjakatvaṁ tanna
[p. 843]
tathaiva sarvatraivāvatiṣṭhatē | kiṁ tarhi | saṁdihyatē | anyatrāvirōdhādviniyōgō ’ṅgīkr̥taḥ sa iha kiṁ tathaiva bhavatyatha kēnacidvyāvārtiṣyata iti |yadi vā vispaṣṭamēvāprāmāṇyamiti—tāvadēva saṁdēhō bhavati yāvatpratyakṣā śrutērnōpalabhyatē | tasyāṁ tu satyāmitarakalpanānupapattēraprāmāṇyam | liṅgē hi sāmarthyamātraṁ pratyakṣama | na ca tāvatā viniyōga uktō bhavati | na cānuktasya kriyāyāṁ prāmāṇyamasti | yathā—satyapi sāmarthyē viprarājanyau na vaiśyastōmaṁ kurutaḥ | tasmānna liṅgaṁ viniyōjakamiti | parastu virōdhaviṣayamaprāmāṇyābhidhānamajñātvā sārvatrikamēvēdamuktamiti bhītaḥ prāmāṇyamārgaṁ darśayati—prakaraṇavatō ’rthasya saṁnidhānē yamarthamāmanantīti | tadētat ‘api vā prayōgasāmarthyānmantrō ’bhidhānavācī syāt’ ityatra ‘aviśiṣṭastu vākyārthaḥ’ ityatra ca varṇitam | athavā siddhāntavādinā ’pi virōdhē sukhataramapramāṇatvaṁ vakṣyāmīti manyamānēna prathamaṁ svatantramēva tāvadaprāmāṇyaṁ darśitam | tathākr̥tē svayamēvaitasya śrutyanumānadvāraprāmāṇyakalpanamāpatsyatē | tataśca mama sujayō bhaviṣyati | tatrētarēṇa virōdhaviṣayamanādr̥tya prāmāṇyaṁ tāvadastīti nirūpya tulyabalatvamamihitam | abhyupagamyāpi balābalamavirōdhādabādhaḥ | tadyathōpadēśātidēśābhyāṁ prayājādyupakārasya prakr̥tivikr̥tyarthatvādavirōdhaḥ | sakr̥ccōditasyāsakr̥tkaraṇē ’pi pradhānānurōdhēna guṇānuvr̥ttēḥ
[p. 844]
sarvatrēṣṭatvāt | indraśabdasya gārhapatyē gauṇatvādavayavaprasiddhērvēndrē mukhyatvātsamudāyaprasiddhērvirōdha iti cēt | na | prayōgabhēdēna parihārāt | yugapadupādiśyamānaṁ hyētatsaṁbhavāsaṁbhavāśrayaṇādvirudhyatē | prayōgabhēdē tu sati gārhapatyābhidhānavēlāyāṁ yajñasādhanatvaṁ vā guṇanindatikriyākhyaiśvaryayōgaṁ vā ’ṅgīkr̥tya pravartsyatē | indrābhidhānakālē tu mukhya ityavirōdhaḥ | tasmānnāsti bādha ityēvaṁ prāptē brūmaḥ | śrutirliṅgādbalīyasī | kutaḥ |

mantrō ’yaṁ gārhapatyāṅgaṁ śabdēnaivābhidhīyatē |
indrāṅgatvaṁ tu sāmarthyādaśabdamanumīyatē ||

yattu prakaraṇātsāmārthyāccāṅgatvānumānamuktaṁ tacchabdēnāsaṁspr̥ṣṭamīdr̥śēṣvarthēṣvapramāṇamityuktam | parastu sārvatrikamēva liṅgasyāśābdatvamuktamiti manyamānō na tarhi virō
[p. 845]
dhādbādhaḥ | kiṁ tarhi | apramāṇatvādēvēti vivakṣanyadyēvamityāha | siddhāntavādī tu yathā prathamaṁ pūrvapakṣavādinā liṅgasya prāmāṇyamuktamāsīttathēdānīṁ svayaṁ pratipādayati | bhavati hi prakaraṇādēṣō ’rthō yathā śaknuyāttathā yāgasyānēnōpakuryāditi | na ca svārthābhidhānādanyathā śaknōtyasāvupakartumiti tatra viniyōgaścōditō bhavati | parastu madīyamēvāyaṁ pūrvōktaṁ mārgamāyātaḥ kvēdānīṁ gamiṣyatītyutsāhēnāha—yadi śrutimūlō na śrutyantarēṇa bādhituṁ śakyaḥ | tēna yadi tāvadaśābdō ’yamarthastatō naiva pramāṇam | atha śābdastatastulyabala iti | siddhāntavādī tu dvayamapi pariharati—nāpīti | ānu mānikyāḥ śrutēravirōdhē satyātmalābhādvirōdhē cānutpādāt | yatra hi pratyakṣayā śrutyā mantrō na viniyōgaṁ prati nirākāṅkṣīkr̥tastatrāsya viniyōgasiddhyarthaṁ yāvatkalpyatē tatsarvamāmnānānyathānupapattimudrāmudritatvādvaidikaṁ bhavati | yatra vispaṣṭamēvāvagatamanēna gārhapatya upasthēya iti tatrāmnānaprayōjanēna sādhyē prayōgōpakārē vijñātē naitāvatkalpyamānaṁ vēdaḥ sahatē ’nēnēndrōpasthānaṁ kartavyamiti | tasmāddurbalaṁ liṅgam | kiṁca—


[p. 846]
sarvatraiva vikalpānāmanyāyyatvamavasthitam |
pakṣē hi sadasadbhāvāvēkatrārthē durāśrayau ||

svatantrayā śrutyā nityamēva gārhapatyōpasthānaṁ cōditaṁ, liṅgēna svatantrēṇēndrōpasthānam | tatrānyatarāśrayaṇē satītaraccōditaṁ sanna kriyatē tadapēkṣayā cētaradacōditaṁ satkr̥tam | tadakaraṇamapyacōditam | śrutahānyaśrutakalpanayōśca tulyō dōṣaḥ | prasiddhibādhāt | cōditasya kartavyatāprasiddhiritarasyākartavyatvaṁ tadubhayamatikramyēta | tasmāttāvanna vikalpaḥ | yastu virōdhaparihārārthaṁ samuccayō ’bhihitastatra brūmō ’styēva virōdhaḥ | katham |

śrutyā hyatra nirākāṅkṣē mantraprakaraṇē kr̥tē |
liṅgaṁ sākāṅkṣasādhyārthē tayaikāntādvirudhyatē ||

ēkō ’yaṁ mantra ēkaṁ ca prakaraṇam | sakr̥ccāmnātasyaikarūpyēṇa bhavitavyam | tatra śrutiviniyōgavēlāyāṁ mantraprakaraṇinōrnirākāṅkṣatvaṁ bhavēdvā na vā | tadyadi tāvannāsti tatō viniyōga ēvāsiddhaḥ | na hi viniyuktasyākāṅkṣā yujyatē | atha tvasti tataścākāṅkṣādhīnasiddhitvāllaiṅgiviniyōgānupapattiḥ | yugapadbhāvāśrayaṇē hyastyākāṅkṣā nāsti vēti vipratiṣiddhaṁ syāt | ēvaṁ satyapi tu yadi pramāṇayōstulyapravr̥ttitvaṁ
[p. 847]
bhavēttatō viśēṣāgrahaṇānna jñāyēta kēna prathamataraṁ nirākāṅkṣa iti | yugapadēvōbhābhyānirākāṅkṣīkriyamāṇa ubhayārthō bhavēt | asti tu pramāṇayōrviśēṣaḥ | śrutēḥ śīghratarapravr̥ttitvāt | atastayā viniyuktē mantrē na liṅgasyāvakāśō ’stīti śrutibalīyastvasiddhiḥ |

sūtrēṇa paradaurbalyē sūtritē sati bhāṣyakr̥t |
ārthaṁ pūrvabalīyastvaṁ vyācaṣṭē tadanādarāt ||

liṅgavākyayōrvirōdhēēkaṁ tāvadidamudāharaṇam | jyōtiṣṭōmē hautrapravacanādhītāḥ praiṣā vākyēna maitrāvaruṇasya vidhīyantē ‘tasmānmaitrāvaruṇaḥ prēṣyati cānu cāha’ iti | tēṣāṁ madhyē kaścitpraiṣa ēvaṁ paṭhyatē ‘praśāstaryaja’ iti | sō ’yaṁ svasā marthyēna maitrāruvaṇaṁ niyuṅktē | tatra yadi vākyaṁ balīyastatō maitrāvaruṇaḥ prēṣyēt | ātmani ca praiṣāsaṁbhavāddhōtā yajēt | atha tu liṅgaṁ balīyastatō mantrēṇa maitrāvaruṇō niyōktavyaḥ | na cātmanaivātmānaṁ niyōktumarhatīti parēṇa viniyōktavyaḥ | sa ca ‘tēṣāyatō viśēṣaḥ syāt’ ityēvaṁ vijñāyatē | sāmānyasamākhyayā pūrvamayaṁ hōturēva prāpitaḥ sanvākyēna bādhita āsīt | tadyadā vākyaṁ liṅgēna bādhyatē tadā samākhyayaiva pratiprasūtayā hōtr̥kartr̥katvaṁ vijñāyatē | praiṣārthakārī tu maitrāvaruṇō vijñāyata ēva | yadyapi ‘tasmānmaitrāvaruṇaḥ’ ityētadbrāhmaṇaṁ tathāpi padasaṁnidhimātrātmakatvēnāśrutitvātpratyāsannatara
[p. 848]
śrutikalpanēna liṅgēna bādhyatē | yadi hi maitrāvaruṇaḥ prēṣyēttataḥ praśāstr̥śabdō hōtaryanarthakaḥ syāt | nanu ca maitrāvaruṇō ’pi prēṣyamāṇō ‘hōtā yakṣat’ ityādirēvārthaśūnyaḥ syāt | gauṇa iti cēnna | praśāstr̥śabdē ’pyēvaṁ prasaṅgāt | api ca paścāttanatvādupajātavirōdhaḥ praśāstr̥śabda ēva varaṁ gauṇō na prathamōccāritō vinaiva virōdhēna hōtr̥śabdaḥ | tasmālliṅgayōrēvaiṣa virōdhō na liṅgavākyayōriti | atra brūmaḥ | sarvathā tāvadanayōranyatarasya virōdhē gauṇatvaṁ kalpanīyam | tatra praśāstr̥śabdasya hōtaryatyantamanimittaḥ prayōgaḥ | hōtr̥śabdasya tu hōtr̥kāryāpannamaitrāvaruṇē ’sti nimittam | sarva ēva pradhānartvigvacanāstatpuruṣēṣu prayujyamāna dr̥ṣṭā na tu viparyayaḥ | tasmātpraśāstr̥liṅgatvānmantrastamēva viniyuñjīta | na caitadvākyamatyantamanarthakamēva bhavati | praiṣāntarēṣu caritārthatvāt | atō ’sminviṣayē bādhyētēti | ‘syōnaṁ tē sadanaṁ kr̥ṇōmi’ ityatrōdāharaṇē cōdyatē |

bhinnē ētē yatō vākyē purastātpratipāditē |
tasmānna samudāyō ’yaṁ vākyēna viniyujyatē ||

satyapi vibhajyamānasākāṅkṣatvē ’rthabhēdādbhinnavākyatvēnaitē purastātpratipāditē | tasmānna samudāyasyaiva sadanābhighāraṇē purōḍāśapratiṣṭhāpanē ca samuccayēna vikalpēna vā viniyōga āśāṅkitavyaḥ | tatra kēcidāhuḥ | naivātra sakalēna vākyēna saha vicāraḥ kiṁ tarhi aṁśēnaiva saha | athavā |

sākāṅkṣāvayavatvēna prāyēṇēṣṭaikavākyatā |
siddhā liṅgabalīyastvātpratyuktā bhinnavākyatā ||

‘tasminsīda’ ityētatkr̥taṁ sākāṅkṣatvamāśrityaikavākyatvēnōdāhr̥tamidamēva pradhānakāraṇam | śakyatē hi tadvaśēna yathēṣṭaṁ viśēṣaṇāviśēṣyabhāvaṁ kalpayitvaikārthatvēnaikavākyatvam | yadyathā—pūrvasya tāvaduttarēṇa saha yadahaṁ ghr̥tasya dhārayā sumukhaṁ tava sadanaṁ kalpayāmi tasminnēvamitikartavyatākē pratitiṣṭha tvamitītikartavyatāviśiṣṭapurōḍāśapratiṣṭhāpanamēkaṁ prayōjanam | athavā purōḍāśapratiṣṭhāpanaphalaṁ sadanābhidhāraṇaṁ karōmītyēvaṁ viśiṣṭaphalasadanakaraṇaṁ prakāśanaṁ prayōjanamiti śakyamēkavākyatvam | yattu purastādarthanānātvānnānāvākyatvamuktaṁ tadiha sthitaṁ liṅgabalīyastvēna | yadi hi liṅgaṁ balīyastataḥ saṁbhavadanyataraviśēṣaṇatvēnaikavākyatvaṁ parityajyōbhayōḥ pratyēkaṁ svaprādhānyaṁ liṅgāvagatamāśritya
[p. 849]
viśēṣaṇabuddhitiraskārēṇa prayōjanabhēdādvākyabhēdō bhavati | tēnāyaṁ viniyōgadvārēṇa vākyātmalābhasya liṅgaprādhānyasyātra balābalavicāraḥ | tatrāpi pratītērlabdhātmakē vākyē sati bādhakapratyayasadasadbhāvavicāra iti draṣṭavyam | kiṁ prāptam |tulyabalēiti | tadācēdr̥śaṁ karma, kadācidvibhajya mantrau prayōktavyau, | kadācitsamudāyō ’nyataratra, kadācitsa ēbōbhayatrēti | kathaṁ punarayamitthamanavasthitaḥ śāstrārthō bhavati | sarvathā yadi pramāṇata ēvamavagamyatē kiṁ nō bādhyatē | liṅgavākyatulyabalatvālōcanē sarvamētatpratibhāti | yadā tu śrutivalliṅgātpramāṇāntaratvādvākyamēva bādhakamityavadhāryatē | tadā niyata ēva samudāyaprayōga ityēvaṁ prāptē brūmaḥ |

syōnādiḥ kalpayāmyantaḥ svasāmarthyēna śakyatē |
nirākāṅkṣaḥ svakāryāya sākāṅkṣatvaṁ parāśrayam ||

sarvastāvadādita ārabhya viniyōgaṁ nirīkṣatē | tadiha kalpayāmyantō ’sya na kadācitparatrāpēkṣā dr̥śyata iti tāvati paryavasānaṁ niścitya prayōjanākāṅkṣānivr̥ttērabhidhāraṇāṅgatvēnāśrīyatē | tēnaiṣa tāvatpratiṣṭhāpanaṁ yāvanna kadācinnīyatē | na ca parasyaitēna vinā ’narthakatvāpattiḥ | yatastadbhayēna nīyatē | sō ’pi hi pratiṣṭhāpanāṅgatvēnārthavān bhaviṣyati | yadyapi ca tacchabdaḥ pūrvāpēkṣastathāpi prakāśitaṁ nirvr̥ttaṁ ca pūrvavākyārthamālōcya bhinnasyāpi pravartamānasya na kaścidvirōdhaḥ | tadyathā ‘taptē payasi dadhyānayati’ iti saṁskāravidhānē paryavasitē ‘sā vaiśvadēvyāmikṣā’ iti vākyāntarēṇaiva dravyadēvatāsaṁbandhaḥ kriyatē | tasmādbhēdēna viniyōgasya pratyāsannataraśrutitvānnētarētaraviṣayasaṁkrāntirvidyatē | ēvamupastaraṇē ‘tasminsīda’ ityasya nāsti sāmarthyamiti pūrvēṇaiva gatārthaprāyaṁ sannirūpaṇadārḍhyārthaṁ punaḥ parāmr̥śyatē | yaccaikatrōktaṁ tasyētaratrābhāvaṁ
[p. 850]
darśayitvā punarātmadharmamupanīyētaradharmānirākaraṇamiti granthō nirākulīkartavyaḥ | pūrvaḥ prastāvaḥ pramāṇasadasadbhāvābhyāṁ, madhyamaḥ śaktyaśaktibhyāmantyaśca dr̥ṣṭārthatvādr̥ṣṭārthatvā
[p. 851]
bhyāmiti vivēkaḥ | tasmādvākyālliṅgaṁ balīya iti siddham |kiṁ punaḥ prakaraṇaṁ nāmēti | sarvatra siddhavatprakaraṇēna vyavahārō na caitatkvacinnirūpitapūrvaṁ tadihāpi tāvadasya svarūpaṁ nirūpyatām | nirjñātasvarūpasya hi balābalaṁ sujñāyata iti | atha vā naivāsya vākyakramābhyāṁ bhēdaḥ | sākāṅkṣapadasaṁnidhimātraṁ hi vākyamityucyatē | tacca prakaraṇē ’pyaviśiṣṭam | na ca vākyasya padēyattāyāṁ pramāṇamasti | vibhajyamānasākāṅkṣasaṁhanyamānaikaprayōjanamātrōpalakṣaṇatvāt | tēna vākyamēvaikamalpapadamaparaṁ bahupadam | avāntarārthavaśīkr̥tānāṁ mahāprayōjanavaśēna mahāsaṁghātāpattēḥ | vakṣyati hi vākyaṁ hyēkaṁ darśapūrṇamāsābhyāṁ sahadharmāṇāmiti | athavā saṁnidhyātmakaḥ krama ityucyatē | sa ca prakaraṇē ’pyavaśyaṁbhāvī saṁnidhiḥ | ataḥ kramādapyabhinnaṁ prakaraṇamiti manyatē | tadidānīṁ tattvabhēdaparyāyairnirūpayati | tatra tattvaṁ tāvaducyatē—kartavyasyētikartavyatākāṅkṣasya vacanaṁ prakaraṇamiti | kartavyamiti sādhyabhūtamapūrvamathavā vidhēyatvānuṣṭhēyatvābhyāṁ bhāva ēva pratyayavācyō ’bhidhīyatē | sādhyāṁśōpanipātātsvargādiphalaṁ kartavyamiti cēnna | tasya kālāntarabhāvitvēna prayōgāsamavāyitvē sati tatsiddhyarthāpūrvasyaiva kartavyatvāvadhāraṇāt | tēnāpūrvaṁ kr̥tvā nānyathēti | tathā ‘yajñakarma pradhānaṁ taddhi cōdanābhūtam’ iti tasyaiva prayōjakatvaṁ vakṣyatē | ‘phaladēvatayōśca’ ityupanyasya nirākariṣyatē | tatra
[p. 852]
kathamityanugrahōpāyākāṅkṣaṇamākāṅkṣēti ghañantaṁ vyākhyāyatē | yadvētikartavyatāmākāṅkṣatītikartavyatākāṅkṣaṁ bhāvāpūrvayōrēvaikaṁ, tasya yadvacanamiti samānādhikaraṇē ṣaṣṭhyantē |vacana- miti—śabdēna pratyāyanam | ētaduktaṁ bhavati vasturūpēṇa vidyamānā ’pyākāṅkṣā na prakaraṇamityabhidhīyatē | kiṁ tarhi | pratīyamānā | sā ’pi ca kartavyatārthōpasarjanatvēna gr̥hyamāṇā, na svātantryēṇa | tēnākāṅkṣā ’bhidhīyamānā prakaraṇamākāṅkṣāvatī vā bhāvanēti draṣṭavyam | idānīmavayavavyutpattyātmakēna bhēdēna kathayati | tatra praśabdastāvatprārambhamāha | karaṇaśabdaḥ kriyāṁ prakaraṇaṁ prakriyētyarthaḥ | kā punariha kriyā gr̥hyatē tāmāha—vacanakriyāyāarthābhidhānakriyāyā iti yāvat | bhāvanābhidhānakriyāyā hi prayōgavākyapravr̥ttirārambhaḥ | phalakaraṇāṁśapūraṇaṁ padadvayamātrasādhyamitikartavyatālābhastvanēkavākyāntarāyattasiddhiḥ | atastatsamastālōcanāpēkṣayā kathaṁbhāvaḥ prakaraṇamabhidhānavidhānakriyayōrārambha ityucyatē | karaṇaśabdaśca kriyāmātravācyapi sannāgamaviṣayaḥ prayujyamānō ’bhidhānākriyāyāṁ vartatē |sa ēṣa vidhyādiritiparyāyakathanam | ādyantayōḥ saṁbandhiśabdatvātkimapēkṣyāditvamityata āha—vidhyantāpēkṣaiti | vidhyantō nāmētthaṁbhāvarūpamitikartavyatāvadhāraṇam | tasya cānēkāṅgavākyatadarthatatprayōjanālōcanamadhyasya kathaṁbhāva ādirityācāryāṇāṁ vidhyāditvēna prasiddhiḥ | tatra ca svapadagaṇēna kiyatyapi prayōjanē ’vasitānāmēva vākyānāṁ punaḥ kāryāntarāpēkṣāvaśēna saṁbandha iti vākyādviśēṣaḥ | tatrā ’ditaḥ kvacidapi prayōjanalēśē vibhajyamānānāṁ vr̥ttirnāsti saṁbandhēnaivārthalābhaḥ | kramēṇa tu saha vailakṣaṇyamanantaramēva vakṣyāmaḥ | tasmātpramāṇāntaraṁ prakaraṇam |kimihōdāharaṇamiti | tēnaikavākyatānayanābhiprāyēṇa pr̥cchati | siddhāntavādī tu vidhāyakasmārakatvēna bhinnavr̥ttitvānmantrabrāhmaṇayōrna kathaṁcidēkavākyatā ghaṭata iti sūktavākamudāharati | liṅgāddēvatāpadēṣu niṣkr̥ṣṭēṣu tacchēṣāḥ kimutkr̥ṣyantāmatha tadrahitā api prayujyantāmiti | prakaraṇēna tāvatsarvaśēṣā ubhayatra prāpnuvanti | liṅgamapi sādhāraṇam | dvivacanaikavacanayōrubhayatra vidyamānārthatvāt | nanu cātmīyēnaiva śēṣēṇavaruddhēṣu dēvatāpadēṣu śēṣāntaramanavakāśamēva syāt | satyam | ēvamapi tu vākyaprakaraṇayōrvirōdhō naivāpaiti | prakaraṇēna hyapanītadēvatākō ’pi śēṣaḥ prayōjyaḥ prāpnōti vākyēnētara iti vākyabalīyastvādēva tadāśra
[p. 853]

[p. 854]
yaṇam | asakr̥dvā prakaraṇēna tāvatprayōgaḥ prāpnōti | vākyēna tu yathādēvatāpadānusārātsakr̥diti virōdhaḥ | kḷptasaṁbandhatvācca vākyaṁ balīyaḥ | kathaṁbhāvēna hi, itthaṁ yajētēti prakaraṇinā saha saṁbandhamanumāya yāvadāmnānaṁ śēṣaprayōgaḥ | tathā kḷptaprayōgaśēṣairātmīyairdēvatāpadaiḥ saha punaḥ saṁbandhakalpanamiti viprakarṣaḥ | tasmādbādhaḥ | tataśca dēvatāśēṣāṇāṁ nityamēvāpakarṣō na pākṣikaḥ | sarvadā vā viniyōga iti siddham |atha kramaprakaraṇayōrvirōdhē kimudāharaṇamiti | yathāsaṁkhyalakṣaṇakramavirōdhōdāharaṇāsaṁbhavātpurastātparastādvāmnātasya saṁnidhilakṣaṇēnāvāntaraprakaraṇēna prāptērnaiva kiṁcidudāharaṇamiti viparyayadr̥ḍhatvēnājñānasaṁśayāvatikramyāpi praśnaḥ | śakyaṁ tvihāvāntaraprakaraṇatvaprasaṅganirākaraṇamityabhiprētyōdāharaṇōpanyāsaḥ | rājasūyaprakaraṇē ’bhiṣēcanīyasyōpari ‘śaunaḥśēpamākhyāpayati’ ‘rājanyaṁ jināti’ ‘paṣṭhauhīṁ dīvyati’ ‘abhiṣicyata’ ityēvamādīnyāmnāyantē | tēṣāṁ cāṅgatvē naivakasyacitsaṁdēhō vipratipattirvēti śēṣiśēṣasaṁbandhaniścayārthāmidaṁ vicāryatē, kiṁ samastarājasūyasyaitānyaṅgāni, utābhiṣēcanīyasyaiva atha vikalpaḥ samuccayapakṣāsaṁbhavāditi | prakaraṇasya kramasya ca balābalādētadvijñātavyam | nanu cābhiṣēcanīyasyāvāntaraprakaraṇātprāptiriti mahāprakaraṇaṁ bādhyēta | naiṣa dōṣaḥ | yadyanirākāṅkṣīkr̥tē ’bhiṣēcanīyē tēṣāṁ pāṭhaḥ syāttatō ’vāntaraprakaraṇamavagamyēta | sa tu prāgēva vidēvanādibhyaḥ prākr̥tairdharmairnirākāṅkṣīkr̥taḥ | satyāmapi pratyāsattāvakḷptōpakārānētānupakārāpēkṣaḥ kraturullaṅaghya prakr̥timapēkṣatē | tayā ca yōgyōpakārapradānēna pūritē kathaṁbhāvē nivr̥ttaṁ prakaraṇam | samīpāmnātadharmānarthakyāpattibhayādēva punarutpādyēta tataśca kramatvaṁ bhavati | nirākāṅkṣasya hi sata ākāṅkṣā yāvadabhiṣēcanīyasyōtpādyatē
[p. 855]
tāvadrājasūyakathaṁbhāvēna pratyakṣēṇa siddhō viniyōgaḥ | tadīyō hi kathaṁbhāvaḥ pavitrādārabhya kṣattrasya dhr̥tiṁ yāvadanusr̥taḥ śaknōti vidēvanādīni saṁspaṣṭum | atō nāstyatrāvāntaraprakaraṇamabhiṣēcanīyasya | yasyāṁ tu vikr̥tau prākr̥taṁ kiṁcidaṅgaṁ saṁkīrtya tasya purastātparastādvā vaikr̥tamaṅgamāmnāyatē tatra kathaṁbhāvagr̥hītāṅgamadhyavartitvātprakaraṇapāṭhō vijñāyatē | na cēha tadastīti kramasyaiva vyāpāraḥ |saṁnidhāvāmnātēna paripūrṇēnāpīti—vākyārthapūrṇatvābhiprāyam |anēkasyāmnāyamānasya saṁnidhiviśēṣāmnānamātraṁ hi kramaiti—kēnacitsaṁnidhānasya nāntarīyakatvaṁ darśayati | yō hi bahūnāmarthēnāmnāyatē tasya sarvapradhānapratyāsannapradēśāsaṁbhavādavaśyaṁbhāvinī kēnacitsaha pratyāsattiḥ | na tu prakaraṇapāṭhasyēvaṁ nāntarīyakatvam | ataḥ saha pravr̥ttayōḥ kramaprakaraṇayōḥ prakaraṇasya śīghrataraṁ śrutyarthaprāptiriti balīyastvam |kramasamākhyayōrvirōdhē kimudāharaṇamiti | atrāpyajñānasaṁśayakr̥tapraśnānantaraṁ yaugikatvātsamākhyāyāḥ śrutivacchābdaṁ saṁbandhahētutvamiti balīyastvaṁ manyamānasya viparyastamatēḥ praśnaḥ | paurōḍāśikamiti samastamēva darśapūrṇamāsakāṇḍamabhidhīyatē | tatra sāṁnāyyapātraśundhanakramē śundhadhvamiti mantraḥ paṭhitaḥ | sa ca prakaraṇālliṅgācca dārśapaurṇamāsikapātraśundhanārtha iti sāmānyēnāvadhāritē tadvi
[p. 856]
śēṣē jijñāsāyāṁ saṁdihyatē | kiṁ samākhyayā purōḍāśapātrārthō bhavatyatha kramēṇa sāṁnāyyapātrārtha iti | yataradbalīyastēna viniyōkṣyatē | tulyabalatvādvikalpō virōdhābhāvādvā samuccayaḥ | kramasya ca dr̥ṣṭabādhasya saṁbandhānabhidhāyinaścādr̥ṣṭabādhayā saṁbandhābhidhāyinyāca samākhyayā bādha iti prāptē | arthaviprakarṣātsamākhyā bādhyata iti brūmaḥ | tathā hi |

vaidikaṁ dēśasāmānyaṁ pratyakṣaṁ dr̥śyatē kramē |
samākhyāyāṁ tu sāmānyaṁ kalpyatvādviprakr̥ṣyatē ||

kaḥ punaratrārthaviprakarṣaiti—samākhyāyāmantarṇītasaṁbandhasaṁbandhyabhidhāyitvānna saṁbhavatīti manyatē |nirjñātē prakaraṇēna kēnāpi sahaikavākyatvēiti—prakaraṇāvi rōdhinaṁ kramaviniyōgaṁ kēvalasamākhyāpratiyōgitvēna ca darśayati | kathaṁ punaḥ prakaraṇaṁ na virudhyatē | yadā tēna sarvārthatvaṁ jñāyamānamitsr̥jya kramavaśēna kēvalasāṁnāyyārthatvaṁ vijñāyatē | naiṣaṁ dōṣaḥ | yadi hyaprakr̥tē vayaṁ kramaviniyōgamabhyumagacchēma tata ēvaṁ syāt | iha tu prakaraṇēna darśapūrṇamāsānyatarārthatvē ’vadhāritē tadviśēṣākāṅkṣāyāṁ kēvala ēva kramō vyāpriyata ityavirōdhaḥ | nanu sarvārthatvēnāvadhāraṇādyataḥ kutaścidapi nivr̥ttau prakaraṇaṁ bādhyatē | na cāvaśyaṁ sarvārthatvaṁ prakaraṇēnāvadhāryatē | mantrasyaikēnāpi saṁbadhya kr̥tārthatvāt | prakaraṇināṁ ca mantrantaraipyarthasiddhēḥ | sāmānyaviniyōgaśrutimātramēva cēha kramātpūrvataraṁ niṣpadyatē | tatra tāvadviśēṣaśrutimēkaikaṁ prati kalpayati tāvatkramēṇāpi kalpitaivēti prākaraṇikī viśēṣaśrutirupasaṁhriyatē | samākhyā punaḥ kramaviparītārthatvādvirudhyatē | viprakarṣācca durbalā | sarvō hi saṁbandhaḥ kēnacidavāntarasāmānyēna bhavati | na ca mantrapurōḍāśayōstadvadakḷptaṁ kiṁcidasti | yathā sāṁnāyyēna saha dēśasāmānyam |laukikastu śabdaḥ samākhyēti—makṣānuvākē parihr̥tamapi sadvaidikasaṁbandhaviprakarṣārtha
[p. 857]
mupanyasyatē | parastu liṅgānirākaraṇōktēnaiva mārgēṇa mūlōtkartanēnaiva samākhyāṁ nirākr̥tāṁ manyamāna āhayadyēvamityādi | siddhāntavādi tu bhakṣānuvākōktamēvōttaraṁ darśayati |

yadi hyaṅgāṅgibhāvō ’tra puruṣapratyayādbhavēt |
tataḥ syādapramāṇatvaṁ sa tu vaidika ēva naḥ ||

paurōḍāśikaśabdō mantrabrāhmaṇayōrapaṭhitatvādavaidikō nāṅgāṅgibhāvaḥ | sa ca śabdaḥ syāvaidikatvē ’pyanādisaṁbandhatvādvidyamānasmr̥timūlatvācca pramāṇam | paurōḍāśikaśabdō ’sya vācaka iti naitadatīndriyam | śabdārthavyavahāriṇāṁ vr̥kṣādiṣviva pratyakṣatvāt | saṁbhavati hi sarvēṣāmanyata upalabhya prayōgaḥ | ta ddarśayati—bhavati cāsminnarthē puruṣaḥ pramāṇam | yathā sāṁnāyyakrama āmnātaṁ prakaraṇamēkavākyatvaṁ vēdaśabdaścāyamiti | sarvatra hi puruṣāntarasthadarśanapūrvikā puru
[p. 858]
ṣāntarāṇāṁ pravr̥ttiḥ | samānadēśāmnānaṁ prakaraṇapāṭhaṁ padānāṁ parasparasaṁnidhiṁ saṁbandhaṁ vā na vēdō vadati | kiṁ tarhi | puruṣēṣvāmanatsu tathā dr̥śyatē | tairapyēvamanyēbhyō dr̥ṣṭamityanāditvē ’pi sarvēṣāṁ darśanasaṁbhavāt | andhaparamparānyāyē nivr̥ttē bhavati prāmāṇyam | anyathā hi vēdāvēdaprakaraṇāprakaraṇādīnyapramāṇakānyēva bhavēyuḥ | anēkapuruṣasthatvācca nātra kasyacitsvātantryaṁ yaddōṣēṇa dōṣāśaṅkā syāt | tasmādbhavatyēvānyatra prāmāṇyē ’rthaviprakarṣādatra bādhaḥ | sa cōktaḥ sūtravyākhyāyām | ēvamētēṣāṁ yathābhāṣyamavasthitānāṁ śrutyādīnām |

bādhikaiva śrutirnityaṁ samākhyā bādhyatē sadā |
madhyamānāṁ tu bādhyatvaṁ bādhakatvamapēkṣayā ||

idānīṁ bādhasya svarūpamākṣēpadvārēṇa kathayati—atha yattatra tatrōcyatēdvayōrdvayōrvirōdhaidamanēna bādhyata idamanēnēti | śrutyā liṅgaṁ liṅgēna vākyamityādi | tadbādhakaviṣayaṁ prāptaṁ bādhyētāprāptaṁ vā | tadyadi tāvadaprāptaṁ tataḥ samavāya ēva nāstīti kiṁ bādhyēta | samavāyasiddhyarthaṁ tvatha prāptaṁ bādhyatē tata ubhayōrapi prāptapramēyatvāttulyabalatvamiti na bādhasya prāmāṇyam | tatrōttaram |

sāmānyakāraṇātprāptaṁ pūrvaṁ bādhakagōcaram |
bādhakēna balīyastvānmr̥ṣaitaditi kalpyatē ||

yathaiva mr̥gatr̥ṣṇādijñānānyutpannāni mithyātvakalpanayā bādhyantē hānōpādānādipha
[p. 859]
laviyōgācca bādhyavyapadēśaṁ labhantē tathā liṅgādinā jñānamapyutpannaṁ sacchrutyādijñānēnānuṣṭhānarūpātphalādviyujyamānaṁ bādhiṣyatē | na tvētadapyupapadyatē | kuta—

bādhasyōktaprakāratvātpraśnastāvanna yujyatē |
sthitē cāprāptabādhatvē prāptabādhō ’pi nōttaram ||

tatra nāma praśnō bhavati yatprathamaṁ nōktam | ētāni tu liṅgādīnyarthaviprakarṣādananu mitaśrutīni bādhyanta iti jñānatvānnaiva praśnamarhanti | yadyapi ca pr̥cchyatē tathā ’pyapasiddhāntēnōttaraṁ na dātavyam | ananumitaśrutibādhēna hyaprāptabādha sthitaḥ | sa idānīṁ prāptabādhōpavarṇanēna pratyuddhriyēta vinōpapattyā | yaducyatēsāmānyasya kāraṇasya vidyamānatvāditi | talliṅgādīnāṁ sākṣādapramāṇatvātpramāṇabhūtāyāśca śrutēravidyamānatvādanupapannam | atha tu tāmanumāya prāptiriṣyatē tatō labdhātmakatvādānumānikyāḥ śrutēḥ pratyakṣāyāśca na kaścidviśēṣa iti tulyabalatvamēva prāpnōti | yadi vā mithyātvakalpanarūpabādhābhyupagamādvirōdhē sati tatkalpanādviparītabādhaprasaṅgaḥ | katham—

pūrvaṁ paramajātatvādabādhitvaiva jāyatē |
parasyānanyathōtpādānna tvabādhēna saṁbhavaḥ ||

śrutyādau śīghrataratvātprathamaṁ pravr̥ttē liṅgādīni pravartantē | tatra yadi prāptabādhasiddhyarthaṁ paścātpravartamānamapi liṅgaṁ śrutimanumāpayati tataḥ sā tulyaviṣayasaṁniviṣṭāṁ pūrvāmabādhitvā nātmānaṁ labhata iti mr̥gatr̥ṣṇādiṣviva mithyātvaṁ kalpayantyēva jāyamānā bādhikā syāt | tasmānnaiṣa śrutyādiṣu granthō ghaṭata iti | yadyapyadhikaraṇāntōpasaṁhārāttadviṣayaḥ pratibhāti tathāpi sāmarthyātpūṣādyanumantraṇavadutkr̥ṣyatē | vijñātaprakāratvānnaivāyamatha yattatra tatrēti śrutyādiṣu bādhaḥ saṁbadhyatē | kiṁ tarhi | bādhādhikārādihācāryasya yāvantaḥ śāstrōpanibaddhā bādhabhēdāstē sarvē hr̥dayamanuprāptāḥ | tēṣāṁ ca na śrutyādisadr̥śō bādha upapadyatē | sarvatra caikarūpēṇa bādhamārgēṇa bhavitavyam | atō yadi vā tadīyaḥ prakāraḥ śrutyādiṣvastu śrutyādiprakārō vā tēṣu | tatra śrutyādigatastāvatsaṁpratyēva kathita iti kiṁ tēna pr̥ṣṭēna | yē tvētadvyatiriktāstēṣu kathāmiti manyamānō vadati |atha yattatra tatrōcyata idamanēna bādhyatē—pratyakṣēṇānumānaṁ, mr̥gatr̥ṣṇādi
[p. 860]
pratyayāśca, yathāsvaṁ ṣaḍbhirapi pramāṇaiḥ pramāṇābhāsaḥ, śrutyā smr̥tiḥ, āptāvigītasmr̥tyā ’nāptavigītasmr̥tiḥ, adr̥ṣṭārthayā dr̥ṣṭārthā, śrutiprabhavayā liṅgādiprabhavā ’rthavādaprabhavā ca, smr̥tyā ’pyācāraḥ, sō ’pyabhiyuktatarācārēṇa, saṁdigdhamasaṁdigdhēna, durbalāśrayaṁ balavadāśrayēṇa, upasaṁhārasthamupakramasthēna, atyantādr̥ṣṭārthaṁ niyamādr̥ṣṭārthēna, ārādupakārakatvaṁ sāmavāyikatvēna, anēkārthavidhānamēkārthavidhānēna, anēkaśabdārthatvamēkaśabdārthatvēna, bahubādhō ’lpabādhēna, vēdāntarōtpannaṁ vēdāntaravihitatvēna, paraśākhāvihitaṁ svaśākhāvihitēna, nityaṁ naimittikēna, dviprakāramapyētatkratvarthaṁ puruṣārthēna, anārabhyādhītaṁ prakaraṇādhītēna, paurvāparyēṇa virōdhē pūrvaṁ parēṇa prākr̥taṁ vaikr̥tēna, prayōgavacanāśritaṁ cōdakāśrayēṇa niṣprayōjanaṁ saprayōjanēna, brāhmaṇakramō mantrakramēṇa, dēvatāśrayaṁ dravyāśrayēṇa, paścādāmnātaṁ pūrvāmnātēna, alpaṁ bhūyasā, gauṇaṁ mukhyēna, sāmānyavihitaṁ viśēṣavihitēna, sāvakāśaṁ niravakāśēna, aṅgaṁ pradhānēna, aṅgadharmaḥ pradhānadharmēṇa, tatsarvamēva kiṁ prāptaṁ bādhyatē, atha śrutyādivadēvāprāptamiti | tadyadi tāvacchrutyādivatsāmānyaviśēṣātidēśaupadēśikādiṣvapyaprāptabādhastatō ’vaśyaṁ liṅgādāviva śrutērviniyōjakasya śāstrasyābhāvō ’bhyupagantavyaḥ | tathā sati tasyaikatvādvirōdhaviṣayavaditaratrāpyabhāva iti sārvatrikabādhaprasaṅgaḥ | athāvirōdhāpēkṣayā sadbhāvō ’bhyupagamyēta tata itaratrāpi sadbhāva ēvēti tulyabalatvāpattiḥ | viśēṣaśāstrādyanupamardēna cātmalābhābhāvāttadabhyupagamē viparītabādhaprasaṅgaḥ | na hyēkasyaiva śāstrasya kiṁcitprati sadbhāvaḥ kiṁcitpratyasattvamiti yujyatē | tēna dadhi brāhmaṇēbhyō dīyatāṁ takraṁ kauṇḍinyāya, prakr̥tivatkuryāccharamayaṁ barhirityādau pratibrāhmaṇaṁ pratyaṅgaṁ ca śāstrābhāvādēkaṁ śāstram | tadyadi śaratakrālōcanēna kuśakauṇḍinyayōrnāstītyavadhāryatē tataḥ prayājādimāṭharādiṣvapyapravr̥ttiḥ | atha tēṣvasti tataḥ kuśakauṇḍinyayōrapi bhavitavyam | atha tau prati nāstītarānpratyastītyētadapyēkavastuni vipratiṣēdhānniṣpramāṇakam | na cātra pratipattr̥bhēdō vidyatē | yēna saṁbandhagrahaṇāgrahaṇavadavirōdhaḥ syāt | na ca sakr̥dgr̥hyamāṇatvācchāstrabhēdō ’vagamyatē | yēnānyasyaiva sattvamanyasya cāsattvamityabhidhīyēta | vyaktipakṣē ca kadācidētadbhavēt | ākr̥tipakṣē tu yāgagatavyāpārātidēśapakṣē ca viṣayaikatvādyugapadēkamēva śāstraṁ pravartatē | ētēnaivōtkālanabādhanaṁ pratyuktam | brāhmaṇaprakr̥tivacchabdayōstulyahētutvēna kiṁcidvarjanāsaṁbhavāt | tathā ca ‘tadvarjaṁ tuvacanaprāptē’ ityuktvā ‘na cōdanārthakātsnyāt |’
[p. 861]
ityuttaraṁ dāsyati | pauruṣēyē ’pi tāvadvākyē hr̥dayārthatayā, vinā śabdavyāpārēṇaiva tadvarjaṁ mayā prayuktamityēvamīśvarājñānurūpēṇa bhavēnna tvētadvēdē ’vakalpatē | na cēha sāmānyaśāstrātparatō viśēṣaśāstrāṇi kalpyantē | yēna sāmānyaśāstrasya tatprakr̥titvamātramāśritya viśēṣaśāstrāpēkṣayā sadasadbhāvavirōdhaḥ parihriyēta | tasmādavaśyaṁbhāvinyaikarūpyē nābhiprētabādhō ’vakalpatē | atha kathaṁcitprāptabādhamēva mithyātvakalpanayāśrityaivamādiṣvavirōdha ityucyatē tata ēvaṁ śrutyādīnāmapi prāptabādhō ’ṅgīkartavyaḥ | tatra cōktam | atō na bādhamārgaikarūpyaṁ ghaṭata iti | taducyatē |

na bādhasyaikarūpatvamēṣitavyaṁ niyōgataḥ |
na kiṁcidviruṇaddhīha nānārūpyaṁ pramāṇavat |

yathaivaitē purastādbādhagōcarā bhēdā varṇitā naitēṣvaikarūpyamaṅgīkr̥taṁ tathā ’tra na bādhaprakāranānātvē ’pi gamyamānē kaścidvirōdhaḥ | tatra śrutyādiṣu tāvadyathōkta ēvāprāptabādhaḥ | na ca tatra kiṁcidvirudhyatē | tadviṣayaprāptyantarānabhyupagamāt | yē ’pyētacchāyānupātinō ’rthaviprakarṣādēva smr̥tyādibādhā bhavanti tē ’pi hētusāmarthyakathanācchrutyādibādhēnaiva vyākhyātāḥ | yē tu pramāṇatadābhāsanityanaimittikakratvarthapuruṣārthapaurvāparyaprākr̥tavaikr̥tasāmānyaviśēṣaniṣprayōjanasaprayōjanālpabhūyastvasāvakāśānavakāśāṅgapradhānataddharmabādhāstēṣvidamuktaṁ prāptaṁ bādhyata iti |kathamiti | śrutyādivailakṣaṇyavismitasya praśnaḥ | uttaramāha—sāmānyasya kāraṇasya vidyamānatvāditi | darśitamētadbrāhmaṇaprakr̥tivacchabdayōḥ | yattu prāptasya jñānasyānutpādōcchēdasaṁskāravicchēdānāmaśakyatvānnāsti bādhanamiti | tatrāha—naiva nivartatē | kiṁ tarhi | mithyājñānamētaditi pratyayāntaraṁ bhavatīti| śāstrāntaraṁ hyananyagati dr̥ṣṭvā mr̥gatr̥ṣṇādivadēva sāmānyāpahr̥tabuddhērmamēyaṁ bhrāntiḥ pūrvamētadviṣayaparikalpanayā jātētyadhyavasyati | tasmātprayājādimāṭharādiprāptivēlāyāmupajātā ’pi kuśakauṇḍinyabuddhirbhrāntiriti niścitya phalavimuktatvānubaddhamarthaṁ śāstraṁ vā bādhituṁ manyatē |kiṁ nu khalvamithyājñānasya rūpa
[p. 862]
miti—yadyutpannā api pratyayāḥ pratyayāntarairitthaṁ nirākriyantē tatō ’nyatrāpi ka āśvāsa iti manyatē | tatkathayati | yasyānvēṣaṇē ’pi kr̥tē bādhakapratyayāntaraṁ nōtpadyata iti | yattu kāraṇadōṣajñānaṁ dvitīyamupalakṣaṇaṁ tallōkaviṣayatvānna vēdē saṁbhavatīti nōpanyastam | prāsaṅgikamuktvēdānīmadhikaraṇamupasaṁhr̥tyādhikaraṇāntaramārabhyatē || 14 ||


iti balābalādhikaraṇam || 7 ||
nanvadhyāyādau yāvānarthaḥ pratijñātaḥ sa sarvaḥ paryavasitaḥ | kimidānīmavaśiṣyatē, yēna caturthalakṣaṇaṁ nārabhyatē | taducyatē |

balābalaviviktānāṁ śrutyādīnāmataḥ param |
virōdhaḥ kvāsti nāstīti viṣayaḥ pariśōdhyatē ||

tatra prakaraṇasya tāvacchrutiliṅgavākyaiḥ saha virōdhāvirōdhau saṁpradhāryēti | jyōtiṣṭōmē śrūyatē ‘tisra ēva sāhnasyōpasadaḥ kāryā dvādaśāhīnasya’ iti | tatra sāhnaśabdēna tāvadahnā samāpyamānatvāt ‘sahaivāhnā saṁsthāpayanti’ ityēvaṁ jyōtiṣṭōmō gr̥hyata iti tryupasattvaṁ tasya | dvādaśāhīnasyēti tu dvādaśōpasattvaṁ kiṁ jyōtiṣṭōmasyāthāhīnasya dvādaśāhādēriti saṁdihyatē | yadyahīnaśabdaḥ kathaṁcijjyōtiṣṭōmē ’pyupapadyatē tataḥ prakaraṇasyāvirōdhāttasminnēva nivēśaḥ | athāhīna ityahargaṇanāmadhēyaṁ tataḥ śrutyā saṁyuktatvādasaṁyuktagrahaṇasvabhāvēna
[p. 863]
prakaraṇēnāgrahaṇam | asti hi tadānīṁ śrutiprakaraṇayōrvirōdhaḥ | kiṁ prāptam | siddhāntēnōpakramaṁ vāśabdēna vyāvartya prakaraṇājjyōtiṣṭōmārthatvamiti pratijānīmahē | na ca śrutivirōdhaḥ | prakaraṇādēvāhīnaśabdasyāpi jyōtiṣṭōmagāmitvāt | asti ca nañsamāsānvākhyānēna tadabhidhānasāmarthyam | atō yadyapi ‘ahnaḥ khaḥ kratusamūhē’ ityēvaṁ vyutpādyamānō ’hargaṇavācyahīnaśabdō bhavati tathāpi virōdhaparihārārthamahīnaguṇayōgādēva jyōtiṣṭōmārthaḥ samarthanīyaḥ | sa hi kr̥tsnavidhānātsarvaprakr̥titvācca na kutaściddhīyatē | na cainaṁ kēcidapi r̥tavaḥ prakr̥titvēna jahati | yattu bhāṣyakārēṇōktaṁdakṣiṇayā kratukaraṇairvā na hīyataiti | tadasaṁbaddham | dakṣiṇākratukaraṇapratipattinimittānupādānādyathāruci vikalpanāyāṁ vā ’navasthitasamāsārthaprasaṅgāt | sahasradakṣiṇādikratubhyaśca dakṣiṇābhirhīnatvātkratukaraṇairapi vikārabhūtōkthyādisaṁsthābhyō ’gniṣṭōmasaṁsthasya nyūnatvāt | tasmādvidhyantadānēnāyaṁ na kaṁcijjahāti, kēnacidvā na hīyata ityahīnaḥ | prakaraṇasāmarthyādanēna guṇayōgēnōcyata iti gauṇō na gauṇavr̥ttyāśravaṇāt || 15 ||

mukhyaḥ prathamakāryatvājjyōtiṣṭōmō ’bhidhīyatē |
ahīnaśabdasaṁyōgō na tu tasya kathaṁcana ||

asaṁyōgācca tēnāsya yā saṁkhyā tēna saṁgatā |
na sā prakaraṇāttasya tēnāsmādapakr̥ṣyatē ||

dvādaśatvamahīnēna ṣaṣṭhīśrutyaiva saṁgatam |
ahīnō ’haḥsamūhaśca jyōtiṣṭōbhē hi sāhnatā ||

yattu guṇāttatra pravartsyatīti tadvikalpya nirākarōti | yadi tāvadgauṇa ityupacārātpravr̥ttō ’bhidhīyatē tatō na prakaraṇānurōdhēna śrutyarthaparityāgō yuktaḥ | na cēdamarthavādārthaṁ
[p. 864]
yēnaikāhō ’pi praśaṁsitumahargaṇavadupacaryatē | na cāsya śabdāntaraṁ nāsti yēna siṁhaguṇasamūha ivētthaṁ klēśēna pratipādyatē | tasmādaupacārikatvaṁ tāvadayuktam | na ca nañsamāsēnāvayavavyutpattiḥ | samudāyaprasiddhyā tannirākaraṇāt | na ca nañsamāsasya lakṣaṇamasti | nañsamāsē hi satyavyayapūrvapadaprakr̥tisvarasattvādādyudāttatvaṁ syāt | madhyōdāttastvayaṁ paṭhyatē | tēna khapratyayāntatādhyavasānam | tathā hi sati ‘āyannādiṣūpadēśivadvacanaṁ svarasiddhyartham’ ityēvamīnādēśa āśrīyamāṇē pratyayādyudāttatvēnēkārē svaraḥ sidhyati | tasmādahargaṇanāmadhēyamētat | api ca—

sāhnaśabdēnaivadvādaśatvasaṁbandhē ’pyavakalpyamānē ’hīnapadōpādānādasya śāstrasyārthāntaravācitvaṁ vijñāyatē | prakaraṇādvā tritvadvādaśatvayōḥ saṁbandhē labdhē dvāvapi sāhnāhīnaśabdāvanarthakau syātām | arthāntaratvē tvahīnasya sa tāvadavaśyōpādatavyaḥ | tataścānantaryāttritvasyāpi tatsaṁbandha ēva prasajyata iti vyavasthārthaṁ sāhnagrahaṇamapyarthavat | tasmādapakarṣa iti | na tukilaitadyuktam | paraprakaraṇē ’nyadharmavidhēranyāyyatvāttēna vā ’saṁbandhapadavyavāyavicchinnasya prakaraṇasya punaranusaṁdhānaklēśād ‘dvādaśōpasadaḥ’ iti ca dvādaśāhaprakaraṇē vihitatvāttatprakr̥titvēna sarvāhīnēṣu tatprāptēḥ | atastritvamēvāsminvākyē sarvadōṣarahitvādvidhīyatē dvādaśatvaṁ tvahīnasaṁbandhivākyāntarādēva prāptamaucityarūpēṇāsya stutyarthaṁ nivītādivadanūdyata iti | kathaṁ tarhyadhikaraṇaṁ nētavyam | taducyatē |

jyōtiṣō yadyahīnatvaṁ tatō vidhirayaṁ bhavēt |
ahargaṇē tu tasyēdaṁ prāptaṁ stutyarthamucyatē ||

ētaduktaṁ bhavati | kiṁ jyōtiṣṭōmō ’hīnastasya tēdaṁ prakaraṇādaṅgaṁ vidhīyatē | athāhargaṇastasya ca prāptamēvānyārthamanūdyata iti | nanvēvaṁ satyahargaṇasaṁbaddhamapyētajjyōtiṣṭōmasyaiva stutyarthamupayuktamiti prakaraṇavirōdhavicārābhāvaḥ prāpnōti | naiṣa dōṣaḥ | pūrvapakṣē hi dvādaśatvasya vidhīyamānasya prakaraṇaṁ grāhakaṁ bhavatītyanugr̥hyatē | siddhāntē tvahargaṇa
[p. 865]
saṁyuktasya prakaraṇaṁ nēṣṭamiti bādhyēta | anyattvētat, yattathā satyapi prakārāntarēṇa prakaṇa ēvōpayuktamiti | yadā tu dvitvabahutvanyāyēnōtkarṣō ’pi kathaṁcidāśrīyatē, śākhāntaravidhau ca satyapi śākhāntarīyasya prayōjanāntararahitasya vidhitvamupapadyatē tadā yathābhāṣyamēva śakyaṁ samarthayitum | sarvathā ‘dvādaśāhīnasya’ ityētattāvadahargaṇaviṣayatavātprakaraṇādutkr̥ṣyata iti siddham || 16 ||


iti ahīnādhikaraṇam || 8 ||
pūrvavadēva vicāraḥ | ētāvattu bhidyatē | pūrvatra pradhānāntarēṇa prakr̥tāsamarthaśabdābhidhēyēna saha saṁbandha āsīdiha tu guṇēna yajamānadvitvādinā kathaṁcidāśaṅikataprakr̥tasaṁbandhēna | tatra pūrvanyāyēnaiva siddhāntōpakramaṁ sūtram | na tāvadiha yajamānadvitvabahutvē vidhīyētē | siddhānuvādēna nimittīkr̥tya pravr̥ttēḥ pratipadvidhiparatvāt | anēkavidhau ca vākyabhēdāt | avihitatvācca na jyōtiṣṭōmē yajamānadvitvabahutvē vidyētē | kulāyādiṣu tvēkāhēṣvahīnēṣu ca pratyakṣavihitē vidyētē | ‘rājapurōhitau yajēyātām’ ‘ētēnaiva dvau yājayēt’ ‘ētēnaiva trīnyājayēt’ ‘ēkō dvau bahavō vā ’hīnairyajēran’ iti | tasmādutkarṣaḥ || 17 ||


[p. 866]
prakaraṇājjyōtiṣṭōmē nivēśaḥ | na cāhīnavadaprakr̥tayajñasaṁbandhō ’sti | yajamānadvitvādisaṁbandhastu nimittamātraupayikatvānnāṅgāṅgibhāvāya prabhavati | na ca taddvārēṇa kratusaṁbandhō ghaṭatē | lakṣaṇāprasaṅgāt | na hi śrutyōpayuktānāṁ lakṣaṇayōpayōgāntaraṁ yujyatē | dvitvādisvarūpasaṁbandhē tu vidhirēvānarthakō bhavēt | phalakalpanāyāśca prakaraṇasaṁbandhakalpanā jyāyasī | yattu nimittaṁ prakaraṇē nāstīti | taducyatē ’rthādbhaviṣyati | na hi vihitamēvaikaṁ nimittaṁ bhavati | arthaprāptasyāpyupapadyamānatvāt | asti caikāśaktipakṣē dvitrādiyajamānaprāptiḥ | na cādyāpi yajamānaikatvavivakṣāmavadhārayāmaḥ | satyāmapi ca vivakṣāyām ‘apivā ’pyēkadēśē syāt’ ityanēna yathaivāśaktēranyatkiṁcidaṅgaṁ hāpyatē tathaiva yajamānaikatvamapi kadācitparihāpya dvau bahavō vā yajēraṁstataścāsti nimittam | athavaitadēva pratipadvidhānaṁ dr̥ṣṭvā ’ryād dvibahuyajamānakartr̥śrutiṁ kalpayiṣyāmaḥ | sā caitasminnēva pakṣē bhavati na pratipadantarapakṣēṣviti naikatvacōdanā virōtsyatē || 18 ||

prakr̥tigrahaṇaṁ prakr̥tapratipattyartham | aupadēśikatvādvā ’tyantānatikramārtham | ātidēśikaṁ hyarthavaśēna bādhyētāpi | pratyakṣavihitaṁ tvētatkāmyē nityē ca | yajētētyēkavacanaśravaṇāt | na cāsyāvivakṣāyāṁ kāraṇamasti | yathā ca vivakṣā tathā ṣaṣṭhē pratipādayi
[p. 867]
ṣyatē | yadapyaśaktikr̥taṁ hāpanaṁ tadapyēkō yathā śaknuyādityupabandhādanyāṅgaviṣayaṁ vijñāyatē | śaknōti hi dakṣiṇāparimāṇaṁ parityajyaikō ’pi nirvartayitum | utpattiprayōgacōdanāsthatvācca saṁkhyānugraha ēva yuktaḥ | tasmādēkayajamānakatvānna prakr̥tau nimittamastītyutkr̥ṣyē | yattvidamēva vacanaṁ sāmarthyādākṣēpsyatīti | tanna | anyathā ’pyupapadyamānatvāt | yadi hyētannimittamanākṣipadanarthakībhavēttata ākṣipēt | kathaṁ caitadanarthakaṁ bhavēdyadi prakr̥tāvivānyatrāpi dvitvabahutvē na syātām | nanu tē anyatra na staḥ | kulāyādau vidyamānatvāt | iha ca siddhavannimittatvēnōpādānādvākyabhēdaprasaṅgācca nārthā dākṣēpamarhataḥ | patnyabhiprāyē tu dvitvē nityatvānnimittōpādānānarthakyam | bahubhya iti ca virūpaikaśēṣaḥ, svarasataḥ puṁbahutvapratītau satyāṁ vidhirniṣpramāṇaḥ kalpyēta | ‘kṣaumē vasānau’ ityatra tvagatyā patnyāṁ dvitīyaśabda iṣṭaḥ | na hi dviyajñavaddvipuruṣakamādhānaṁ kvacidvihitam | ēkadvipatnīkaprayōgāvarōdhācca nityayāḥ pratipada ānarthakyaṁ bhavēt | viṣamaśiṣṭavikalpō vā ’bhyupagamyēta tasmādapyutkr̥ṣyatē | yattu kratusaṁbandhō nābhihita iti naiṣa dōṣaḥ | pratipacchabdādēva kratugāmitvapratītau satyāṁ dvitvādinā viśēṣapratipattisiddhēḥ | yajamānaśabdō vā ’nyathānupapattyā yajñamupasthāpayiṣyati | tasmādvyatiriktasaṁyōgē satyasti prakaraṇavirōdhastatra ca śrutērbalīyastvam || 19 ||


iti naimittikapratipadōrutkarṣādhikaraṇam || 9 ||

[p. 868]
utkarṣabuddhērapavādaḥ prastūyatē | ‘jāghanyā patnīḥ saṁyājayanti’ iti guṇapradhānatvavacanavyaktidvayātsaṁdēhaḥ | yadi jāghanīṁ saṁskāryatvēnōdiśya patnīsaṁyājāḥ saṁskārakā vidhīyantē tataḥ saṁskāryasya prādhānyātsvasthānāparityāgē sati yatra jāghanī tatra patnīsaṁyājā na yatra tē tatrāsau | sā ca lōkasthā niṣprayōjanatvānna saṁskriyata ityagnī ṣōmīyagatā kr̥tārthatvātsaṁskartavyā | yadi tu patnīsaṁyājōddēśēna jāghanī vidhīyatē tataḥ prakr̥tānuvādabuddhyanapāyāddarśapūrṇamāsayōrēva jāghanīvidhānam | kiṁ prāptam | ārādupakārakatvātsāmavāyikatvasyābhyarhitatvādanyatra dhātvarthavidhānādvidhipratyāsattērēkadēśadravyāṇāṁ cāprayōjakatvāttathā sati ca paraprayuktakr̥tārthagrahaṇēna pratipattilakṣaṇāpattēragnīṣōmīyajāghanīsaṁskāravidhānādutkarṣa iti |sā tatsaṁbaddhā kartavyētyucyataiti cchēdaḥ | paraṁ ca karmakathanamēvaṁ satītyādi | yadi punaḥ,ucyatē ēvaṁ satīti yōjyatē tataḥ paricōdanācchāyāpattēḥ | na ca tadyuktam, uttarānabhidhānāt | tasmādātmavacanatvēnaiva yōjyam | nanvēvaṁ sati pratipadādivadēvōtkarvātprakr̥tau patnīsaṁyājānāmakaraṇaṁ prāpnōti | prāpnuyādēvam | yadi paśau patnīsaṁyājā na syuḥ | tē tvatidēśaprāptāstatra vidyamānā ēva kēvalaṁ jāghanīsaṁbandhitvēna vidhīyantē | naiva tarhyutkarṣa iti vaktavyam | satyam | na kasyacitpadārthasyōtkarṣa idamēva tu vākyaṁ vikr̥tau kāryaṁ kurvadutkr̥ṣyata ityucyatē || 20 ||


[p. 869]
na vā ’sya vidhērutkarṣa iti | kutaḥ |

jāghanyuddiśyamānā syātsaṁskāryōtkarṣakāraṇam |
ihōpādīyatē ’ṅgatvādyāgēṣvājyavadēva sā ||

sarvatraivaṁvidhē vākyē guṇē vidhiśaktiḥ saṁcaratītyuktam | patnīsaṁyājāścānantaravihitā manasi vartanta iti na vidhātuṁ śakyantē | na cēha sthitēna paśugatapatnīsaṁyā jānuvādō yuktaḥ | tadbuddhyabhāvāt | na ca jāghanyāḥ kālādivadanupādēyatvaṁ, yēnēmaṁ vidhimākarṣēt | saṁskāryatvāditi cēt | na | tr̥tīyāvagataguṇatvātikramapramāṇābhāvāt | yadi ca kr̥tārthāṁ jāghanīṁ pramtutyāyaṁ vidhiḥ pravartēta tathāpi tāvatkadācitprayājaśēṣavaddvitīyārthē tr̥tīyēti vyākhyāyēta | sā tvapūrvā vidhīyatē | tasmānnōtkarṣamarhati | na ca prakaraṇabaddhatvādētē patnīsaṁyājā utkarṣaṁ sahantē | vākyabalīyastvāditi cēnna | vākyasyāpyēvamādēradhikr̥tāpēkṣitvēna prakaraṇāddurbalataratvāt | yadi hyētadēva patnīsaṁyājānāmutpattivākyaṁ bhavēttataḥ prakaraṇādācchindyāt | ētē tu vākyāntarōtpattitvātsaṁvidhivaśēna yāvatā kālēnaitēna vākyēna saṁgr̥hyantē tāvatā darśapūrṇamāsābhyāmapi śakyā grahītum | na ca jāghanyāḥ phalavattvaṁ vijñātaṁ, yēnaiṣāṁ prayōjanākāṅkṣāmapanayēt | atō
[p. 870]
yāvadasau kimarthētyālōcyatē tāvatphalavaddarśapūrṇamāsaprasūtēna kathaṁbhāvēnāṅgatvamāpāditam | na cēhāpūrvayāgavidhānaṁ, yajimātratvēnāśravaṇāt | patnīsaṁbaddhayāgaśravaṇaṁ hyētat | tatra yadi jāghanyuddēśēna ca karma vidhīyatē patnyaścāsya vidhīyantē tatō ’nēkārthavidhānāt ‘aikaśabdyē parārthavat’ iti vairūpyalakṣaṇō vākyabhēdaḥ syāt | alpārthavidhisaṁbhavācca na viśiṣṭavidhānēna parihārō ghaṭatē | tasmādviśiṣṭaṁ yāgamuddiśya dravyaṁ vidhīyatē | nanvēvamapi viśiṣṭānuvādātsutarāṁ vākyaṁ bhidyēta | naiṣa dōṣaḥ | prakaraṇaprāptēḥ patnīśabdasyātantratvāt | yathaiva ‘abhikrāmaṁ juhōti’ iti sāmānyaśabdō ’pyadhikārātprayājaviṣayō bhavati tathaiva yatsaṁyājayantītyētāvataivādhikr̥tāḥ patnīsaṁyājā; pratyēṣyantē | tasmādanutkarṣaḥ || 21 ||

yaduktam ‘ēkadēśadravyaścōtpattau vidyamānasaṁyōgāt’ aprayōjaka iti | tatrōcyatē || 22 ||

sa nāmāprayōjakō bhavati yasya prakr̥tagrahaṇādvinā ’rthō na jñāyatē | yathā ‘uttarārdhātsviṣṭakr̥tē samavadyati’ iti | jāghanīśabdastu hr̥dayadiśabdavadākr̥tivacanaḥ | sā cāntarēṇāpi paśūpādānaṁ paraprayuktapaśūpajīvanaṁ vā śakyōpādātum | ‘rūpaṁ vā’śēṣabhūtatvāt’ iti yathākathaṁcidutpannā yēna kēnacidupādāya śakyā ’nuṣṭhātum | na cēyamavayavabhūtā lōkē na pracarati | māṁsavikrayiṇō hi pratyaṅgavibhaktānēva paśūnvikrīṇatē | tatra śakyā jā
[p. 871]
ghanī krayādinōpādātum | na cāvaśyamiyaṁ chāgādēva grahītavyā | jaghanāvayavamātratvēna śravaṇāt | agnīṣōmīyē ’pi hr̥dayādīnāṁ saṁbhavatyēva lōkādupādānam | tathā satyapi tu tēṣāṁ bhēdēnaiva jātiviśēṣa utpattiprakāraśca saṁjñapanādirniyata iti krayādyanāśrayaṇam | na tviha tathā śāstrakr̥tā niṣpattiḥ | prakr̥tigrahaṇaṁ ca darśapūrṇamāsapratipattyartham | tasmāddārśapaurṇamāsikapatnīsaṁyājāṅgabhūtēnājyēna saha vikalpyamānā jāghanīti siddham || 23 ||


iti jāghanyadhikaraṇam || 10 ||
iha vākyaprakaraṇayōrvirōdhāvirōdhacintā | jyōtiṣṭōmē sōmābhiṣavādhāratvēna phalakadvayamāmnātam | tatprakr̥tya śrūyatē ‘dīrghasōmē saṁtr̥dyādbhr̥tyai’ iti | bhittvāsaṁghātayēdityarthaḥ | tatra dīrghasōmaśabdaḥ kiṁ prakr̥tāvēva kathaṁcidupapadyatē tataścāvirōdhaḥ prakaraṇasya, atha dīrghakālasatrāhīnagrāhitvādanupapadyamāna utkarṣēditi saṁśayaḥ | ētē cātra pakṣā bhaviṣyanti | kiṁ śuddha ēva jyōtiṣṭōmē nivēśō dīrghayajamānakē vā ’thavōkthyādisaṁsthāsvēvāthavā satrāhīnayōrēvāthavā ’gniṣṭōmānyamātra iti | kiṁ prāptaṁ, dīrghasōmaśabdasyēṣṭipaśudarvihōmāpēkṣayā prakr̥tāvēvōpapattēḥ, saṁtardanaprayōjanasya ca dārḍhyasya saṁbhavāt, asaṁtardanavidhinā ca saha vrīhiyavavadvikalpasiddhēḥ prakaraṇānugrahāyānutkarṣa iti | krayaṇavadvikalpa ityupariṣṭātsamuccayasthāpanātpūrvapakṣēṇa dr̥ṣṭānta iti vyākhyēyam | na cāvaśyaṁ sarvatra siddhānta ēva dr̥ṣṭāntō bhavati | yasya kasyacinnidarśanasya pratipattikāraṇatvasiddhēḥ | asaṁtardanavākyamanupanyasyaiva vā ’narthalōpadr̥ṣṭāntaḥ krayavaditi samarthanīyaḥ |
[p. 872]
tatraivaṁ yōjanā bhavati | nanvalpakālatvātsōmasya prakr̥tau mandaphalaṁ saṁtardanam | naiṣa dōṣaḥ | krayaṇavadarthatvāt | yathā ’lpamūlyatvātsōmasya vāsaḥprabhr̥tīnāmēkēna kēnacitkrayē siddhē śēṣāṇi vacanasāmarthyāddīyamānāni tasyaivānatasya sutarāmānatiṁ kurvantīti na luptārthāni bhavanti | svānatātkrītaḥ sōmō ’bhyudayakārī bhavatīti ca śāstrārthō vijñāyatē | tathā ’tra satyapyasaṁtr̥ṇṇayōrapi prakr̥tābhiṣavakṣamatvē vacanasāmarthyāddr̥ḍhatarakr̥tō ’bhiṣavaḥ śrēyaskara ityavagamādaluptārthatvam | tasmādanutkarṣa iti || 24 ||

vākyakr̥tādvā dīrghēsōmasaṁyōgādutkarṣaḥ | kutaḥ |

dr̥ṣṭvā hrasvaṁ sajātīyaṁ dīrghabuddhiḥ pravartatē |
tasmātsōmasya dīrghatvaṁ bhavētsōmāntarēkṣayā ||

na hīṣṭipaśudarvihōmāpēkṣayā sōmasya dīrghatvaṁ yuktaṁ vijātīyatvādanupāttatvācca | sarvatra pratiyōginyupātē dīrghahrasvādivibhāgō bhavati | na cātrēṣṭayādaya upāttā yānālōcya jyōtiṣṭōmō dīrgha ityucyēta | nanu sōmayāgabhēdō ’pyanupātta ēva | yadyapyanupāttastathāpi tulyajātīyatvaṁ tāvadastyapēkṣākāraṇam | viśēṣaṇaviśēṣyabhāvācca sōmatvē sati dīrghatvamupādīyamānaṁ sōmāntarasya vyavacchēdārthamēva vijñāyatē | tēṣāṁ kaḥ punardīrghaḥ kutō vā dīrgha ityapēkṣitē jyōtiṣṭōmastāvanna kutaściddīrgha iti tatō ’nyē gr̥hyantē | tēṣāṁ ca prāthamyātsa ēvāpēkṣākāraṇaṁ bhavati || 25 ||

yathākathaṁciddīrghasōmaśabdē ’vakalpyamānē na yuktaḥ prakaraṇabādhaḥ | sa ca kartr̥dvārēṇōpapatsyatē | na ca svaragataḥ kaścitsamāsē viśēṣō ’sti | ubhayathā ’pyantōdāttatvāt | ataḥ ṣaṣṭhīsamāsa iti || 26 ||


[p. 873]
kratuta ēva dairghyaṁ samānādhikaraṇasamāsa ityarthaḥ | kiṁ kāraṇam | ēvamubhayōḥ svārtha ēva vādō bhaviṣyati | anyathaikasya paraviśēṣaṇatvātsvapradhānabhūtārthavādānupapattirbhavēt | ēvaṁ ca bahusōmābhiṣavāddr̥ḍhatvākāṅkṣāyāṁ satyāṁ dr̥ṣṭārthō ’yaṁ vādō bhaviṣyati | anyathā mandatvāddr̥ḍhatvākāṅkṣāyāstadanupapattiḥ syāt | tathā ‘dhr̥tyai’ ityarthavādō ’sumēvārthaṁ dyōtayati | tasmādyatra phalakayōrdāraṇaśaṅkā tatraivaitādvidhānam | itarathā dīrghēṇa kartrā viśēṣaṇamatyantādr̥ṣṭārthaṁ bhavēt | dīrghē hrasvē ca kartari karmaṇastulyarūpatvāt | bāhyaṁ caitatkartrā viśēṣaṇam | svatō viśēṣaṇaṁ tvantaraṅgam | tasmādutkarṣaḥ || 27 ||

paricōdanāpadōttarabhūtamētatsūtram | mā nāmāgniṣṭōmasaṁsthāyāṁ nivēśō ’bhūdukthyādiṣu tvagniṣṭōmāpēkṣayā dīrghasōmaśabda upapatsyatē prakaraṇaṁ cānugrahīṣyatē | tasmāttisr̥ṣvapi saṁsthāsu nivēśa iti | prakaraṇāviśēṣaḥ saṁsthādhikaraṇēnādyāpi na nirākr̥ta ityēva yuktam | athavā ’styēva saṁsthānāṁ prakaraṇam | tatra yēṣāṁ dharmāṇāmagniṣṭōmārthatā saṁbhavati tēṣu nityānityasaṁyōgavirōdhādyāvartatē | saṁtardanasya punarnityēnāgrahaṇātkēvalānityaviṣayatvaṁ na virudhyatē | tasmātsaṁsthāsu nivēśa ityuktē ’bhidhīyatē |

saṁsthāsvapi tu tāvattvātsōmasyābhiṣavaḥ samaḥ |
kartr̥pakṣavadēvātō dhr̥tyā iti vr̥thā stutiḥ ||


[p. 874]
satyapyatra karmakālayōrdīrghatvē tāvānēvātidēśaprāptō daśamuṣṭiḥ sōmō ’bhiṣūyatē | dhāraṇasya tu tulyatvāddr̥ṣṭārthatvārthavādayōranupapattiḥ syāt | pradānavivr̥ddhyā nyūnapātrāgrahaṇācca sōmavr̥ddhirbhaviṣyatīti cēnna | daśamuṣṭitriparvaparimāṇayōḥ śābdatvātpradāna vivr̥ddhistōyādivr̥ddhyā saṁpādanīyā | tasmādaviśiṣṭaṁ dhāraṇamityutkarṣaḥ || 28 || || 29 || 30||

syādvā tēnaiva hētunā saṁsvāsu nivēśaḥ | pradānavivr̥ddhyā ca pradēyavivr̥ddhau satyāmarthavāda upapatsyatē | tōyēna vivr̥ddhiriti cēnna | sōmasādhanakatvē sati vacanādvinā
[p. 875]
dravyāntaraprakṣēpānupapattēḥ | tasmātsōma ēva vardhanīyaḥ | sa ca sthaulyabahuparvatvayōrasaṁbhavāddīrghaparvā grahīṣyatē | tathā sati pradānavivr̥ddhiryathōktaṁ ca parimāṇaṁ saṁbhāvitaṁ bhaviṣyati | prakaraṇadīrghasōmaśabdau cōpapatsyētē | śakyaṁ cēdānīṁ latādairdhyēṇāpi sōmō dīrgha iti vaktum | anityatvāditi—niyataparimāṇatvasyāniyatatvāditi manyatē | śakyaṁ hyupāyāntarēṇa pūrvaparimāṇamatikramitumityarthaḥ | na tvētadyuktam | satrāhīnēṣvasaṁbhavāt | ataḥ ‘avaśiṣṭānaṁśūnabhyūhēt’ ityabhyūhō yō ’niyataparimāṇastadabhiprāyaṁ ‘syādanityatvāt’ ityētadvyākhyēyam | saṁsthādhikaraṇanyāyēnaiva vā prakaraṇavirōdhaṁ brubāṇasya nityēnāgrahaṇādityanityatvamuttaramabhidhīyatē |tr̥tīyasavanēṁ ’śurēkōgr̥hyata ityatra vivadantē | tasyāpi tata ēva sōmādupādānādatō ’trāpi viprakr̥ṣṭaparvatvamātramēva kāraṇaṁ vaktavyam | tasmādapi saṁsthāsu nivēśa iti | na tvatra saṁsthāsvēvētyavadhārayitavyam | kutaḥ |

agniṣṭōmānyamātrē hi dīrghaśabdō ’vakalpatē |
athānyēnētivattasmātsaṁsthākratvantaragrahaḥ ||

yathaiva ‘ya ētēnāniṣṭvā ’nyēna yajēta’ ityētanna saṁsthāsvēva sthāsyati | kiṁ tarhi | agniṣṭōmavyatirēkamātrē | tathā dīrghatvamapyagniṣṭōmātiriktamātrāvalambanamaśakyaṁ prakaraṇēna saṁsthāsvēva sthāpayitum | prakr̥tivacchabdapūrṇatvācca na tāsāṁ prakaraṇamasti | na hyētad gr̥hītaṁ prākr̥taṁ kiṁcidaṅgaṁ punaruccārya vidhīyatē | prathamōpadiśyamānajyōtiṣṭōmadharmamadhyapātitvāt | itaśca na saṁsthānāṁ prakaraṇamasti | katham |

asaṁbaddhavyavāyē hi sati tadvinivartatē |
tēnāsāṁ jyautiṣairdharmairvicchinnē nānuṣaṅgadhīḥ ||

yadi hi saṁtardanamukthyādīnvidhāyāvāntaraprakaraṇē śrūyēta tataḥ syādapi prakaraṇagrahaṇam | idaṁ tu saṁsthādhikaraṇanyāyēna tadagrāhyairjyōtiṣṭōmadharmairantaritatvānna saṁsthākathaṁbhāvānuṣaṅgēṇa saṁspr̥śyatē | tasmānna prakaraṇaṁ saṁsthānaṁ vā saṁsthāsu viniyōjakam | kiṁ tarhi | vākyamēva | tacca dīrghasōmatvāviśēṣātsatrāhīnēṣvapi tulyamiti sarvadharmatā || 31 ||


iti saṁtardanādhikaraṇam || 11 ||

[p. 876]
pravargyō ’nārabhya kaṁcitkratuviśēṣamāmnāyatē | ‘yatpravargyaṁ pravr̥ñjanti’ iti | sa ca vākyasaṁyōgēna kratusaṁbandhaṁ pratipadyatē ‘purastādupasadāṁ pravargyēṇa caranti’ iti | sa ca ‘prakr̥tau vā dviruktatvāt’ ityēvaṁ jyōtiṣṭōmaṁ gacchati | tatra hyupasadaḥ pratyakṣavihitāḥ santi | vikr̥tau tu yāvadanumānēna tā gamiṣyanti tāvatpravargyō ’pi yāsyatyēvēti nārtha upadēśēna | tēnāha—jyōtiṣṭōmē pravargyaṁ prakr̥tyaśrūyata iti | yadvā kauṣītakibrāhmaṇē jyōtiṣṭōmaprakaraṇa ēva svakramasthasya pravargyasyōtpattistadā tadviṣayaḥ śravaṇōpanyāsō yathāśruta ēva bhavati | taṁ pravargyaṁ prakr̥tya śrūyatē ‘na prathamē yajñē pravr̥ñjyāt’ iti | tatra saṁdēhaḥ | kiṁ prathamayajñagrahaṇēna sarvasaṁsthaḥ sarvaprayōgāvasthaśca jyōtiṣṭōmō gr̥hyata uta prathamaprayōgamātramiti | tatra kiṁ prāptam | yajñaśabdasāmānādhikaraṇyāt ‘ēṣa vāva prathamō yajñō yajñānāṁ yajjyōtiṣṭōmaḥ’ iti ca prayōgātprathamaśabdasya jyōtiṣṭōmaparyāyatvaṁ vijñāyatē | ‘ya ētēnāniṣṭvā’ iti ca sarvayajñēbhyaḥ prathamaṁ prayujyamānatvēna vidhā nōdatasyaiva grahaṇam | tathā ca prakaraṇamanugr̥hyatē | nanu ca tadīyaprathamaprayōgē ’pi prakaraṇānapakarṣādastyēvānugrahaḥ | kathamanugrahō yadā dīkṣitamahōdānapākādipratiṣēdhavadayaṁ sarvaprayōgaviṣayaḥ prāpnuvanvākyēnaikaprayōganibandhanaḥ kriyatē | na hi tadā prakaraṇēna kiṁcana vyāpriyatē | jyautiṣṭōmikaprayōgāśrayaṇasyāpi vākyakr̥tatvāt | yadīhānyaḥ kaścitpratha
[p. 877]
maprayōgārhaḥ syānnaivaiṣa pratiṣēdhō jyōtiṣṭōma ēvāvatiṣṭhēta | tadabhāvāttu yadi pariśēṣādidaṁ vākyaṁ saṁyuktaprāthamyānurōdhēna jyōtiṣṭōmagāmi bhavēttataḥ prakaraṇasya kimityavadhāraṇādbādhaḥ prasajyētaiva | tasmātprakaraṇānugrahārthamapi prathamaśabdōpāttādisaṁkhyāyuktamidaṁ jyōtiṣṭōmē syāditi || 32 ||

yadi prathamaśabdō ’yaṁ nāma syājjyōtiṣaḥ svataḥ |
tata ēvaṁ bhavēdēṣa prayōgasya tu vācakaḥ ||

prathamaśabdēna hi yatkarturapravr̥ttapūrvasyādyaṁ pravartanaṁ tadabhidhīyatē | na karma kiṁcit | tadyōgāttu karmaṇi pratītiḥ syāt | sā ’pi ca tatprayōgagatasyaiva | na hi dvitīyādīnprayuñjānaḥ kaścitprathamaṁ yajata ityucyatē | na caivamayajamānasya prathamayajñō nāma bhavati | tataśca pūrvābhihitaprāthamyaguṇalakṣaṇayā tadvati gr̥hyamāṇē ’rthaviprakarṣaṁ āpadyatē | tatra ca sa āśrīyatē yatra tēna vinaikavākyatvaṁ nāvakalpatē | yathā ‘ēṣa vāva prathamō yajñānām’ ityatra | na tviha prāthamyasya pratiṣēdhanimittatā na saṁbhavati | yēna pūrvapratītaṁ sattadullaṅaghya tatprayōgasthō ’pi tāvatkraturgr̥hyēta | prayōgāntarasthastu dūraviprakr̥ṣṭa ēva | nanvēvaṁ sati yasya kasyacitprathamaprayōgō nimittaṁ prāpnōti | prāpnuyādyadi vidhirēṣa syāt | ayaṁ tu pratiṣēdhatvātprāptimapēkṣamāṇō laukikavyāpārēbhyō vaidikēbhyaścādhyayanādhānāgnihōtradarśapūrṇamāsādibhyaḥ pravargyaprāptyabhāvānnivartamānaḥ sāmarthyēna sōmaṁ gacchati | tatrāpyanārabhyavādanyāyēna jyōtiṣṭōmaṁ, prathamaśabdācca tasyādyaṁ prayōgam | ēvaṁ ca sajātīyatvēna pratyāsattēśca tasyaiva dvitīyādiprayōgāpēkṣaṇaṁ yuktataraṁ bhaviṣyati | itarathā tu dūrasthayajñāntarāpēkṣāyāṁ satyāṁ viprakr̥ṣṭataratvaṁ bhavēt | tasmātprakaraṇaṁ bādhitvā vākyēna prathamaprayōgaviṣayatā siddhā | tatra tu kēṣāṁcittaittirīyādīnām ‘agniṣṭōmē pravr̥ṇakti’ iti punarvidhānamasti | tadyadi tāvad dvitīyādiprayōgaviṣayaṁ kalpyatē tataḥ pratiṣēdhābhāvātpūrvavacanēnaiva siddhērvidhānānarthakyam | tasmādādyaprayōgaviṣayamēvaitat | tataśca pratiṣēdhō
[p. 878]
bādhyamānaḥ kratvantaraprathamaprayōgaṁ sāvakāśatvād gacchatīti kēcit | tattu na yuktam | agniṣṭōmasyāpi saṁsthārūpasyānyatra vidyamānatvāt | na ca prāthamyaṁ sāvakāśam | ‘ya ētēnāniṣṭvā’ iti kēvalajyōtiṣṭōmaviṣayatvāt | prathamaṁ hi yajanaṁ prathamaṁ yajñō na caitadanyasya kratōrasti | tasmājjyōtiṣṭōmasyaivātirātrasaṁsthasya prathamāhārē pratiṣēdhō ’gniṣṭōmē vidhirityaparē | vihitaścātirātrasyāpi pākṣikaḥ prathamāhāraḥ ‘tasmātprathamaṁ yajamānō ’tirātrēṇa yajēta’ iti | sō ’yaṁ sāmānyēnōbhayōḥ saṁsthayōḥ pratiṣēdhō ’gniṣṭōmē tu viśēṣavidhiḥ sa balīyān | ētadapi na yuktam | agniṣṭōmasyāpi bahuprayōgāntarakratvantaragāmitvēna sutarāṁ sāmānyarūpatvāt | atō ’tirātraprathamāhārē nityaṁ pratiṣēdhō ’gniṣṭōmē tu vihitapratiṣiddhatvādvikalpa iti kēcit | atra punaścōdayanti | yadyēṣa pratiṣēdhastata ēvaṁ syāt | paryudāsāstvēvaṁvidhā iti daśamē vakṣyatē ‘api tu vākyaśēṣaḥ syāt’ iti | na cāsāvagniṣṭōmavākyaśēṣō bhavati | yadi hyaprathamayajñē ’gniṣṭōmē pravr̥ṇaktīti kalpyēta tatastasmādēva sāmānyaśāstrātprāptatvādagniṣṭōmayuktavidhyānarthakyamāpadyatē | tēna sāmānyavidhērēvaiṣa śēṣō yatpravargyaṁ kurvanti tadaprathamayajña iti | tataścātirātraviṣayatvamēva phalatō bhavati | na caika ēva śēṣa ubhayōrvākyayōḥ saṁbhavati | ēkasaṁbandhēnaiva kr̥tārthatvāt | tasmādagniṣṭōmavidhērnirapavādatvānnityamēva tatra bhavitavyamiti | ucyatē | syādētadēvaṁ yadyayaṁ paryudāsō bhavēnna tvayaṁ paryudāsaḥ | vākyaśēṣatvānupapattēḥ | tatrāgniṣṭōmavākyē tāvadbhavataiva prati pāditam | atirātravākyē ’pi yadi tadīyakathaṁbhāvapūraṇavēlāyāmētaducyēta tataḥ śēṣō bhavēt | na tu tathōktam | saṁsthānāmasamānavidhānatvādavāntaraprakaraṇē ca pratiṣēdhāśravaṇāt | na hyanēkajyautiṣṭōmikavākyāntaravyavahitātirātraprakr̥tivacchabdasyaiṣa śēṣō ’vakalpatē | tasmāt ‘na tau paśau’ itivatpratiṣēdha ēvāyaṁ vijñāyatē | nanu pratiṣēdhō ’pi sanprakr̥tiviṣaya ēva prāpnōti | prāpnuyādyadi vikr̥tāvapi nōpapadyēta | sa tu prāptimātrāpēkṣitvādupadēśamatidēśaṁ vā ’nādr̥tyōbhayatrāpi pravartatē | śakyaṁ tviha vaktuṁ ‘prakr̥tau vā
[p. 879]
dviruktatvāt’ iti | nanu ca tulyārthatva ētadēvaṁ yuktam | asti cēhārthabhēdaḥ | prakr̥tau vaikalpikatvādatirātrē ca cōdakaprāptasya nityapratiṣēdhāt | naitadasti | vakṣyati hyētat ‘pratiṣēdhaḥpradēśē ’nārabhya vidhānē ca prāptapratiṣiddhatvādvikalpaḥ syāt’ iti | yasya śāstrādr̥tē prāptirnāsti tasya prāptimanabhyanujñāya pratiṣēdhāsaṁbhavādavaśyaṁ pratiṣēdhēnaiva tadviṣayō ’pi vidhiraṅgīkartavyaḥ | sa cēdaṅgīkr̥taḥ śāstratvāviśēṣāttulyabalatvam | ataḥ sarvathā ’tirātrē vikalpēna bhavitavyam | tasmāddviruktatvādupadēśātidēśayōśca prāptikālavaiṣamyātprakr̥tyarthataiva varamiti | nanvēvaṁ sati ‘agniṣṭōmē pravr̥ṇakti’ ityanēnaiva prakr̥tividhēḥ siddhatvādanārabhyavādō ’narthakaḥ prāpnōti | naiṣa dōṣaḥ | tēnōtpattiranēna viniyōga ityēvaṁ vyāpārabhēdāt | athavā ’nārabhyavādō ’gniṣṭōmavyatiriktaviṣayō bhaviṣyati | nanvagniṣṭōmavākyēnōpasaṁhniyatē | na śakyamētadupasaṁhartum | tannāma viśēṣavacanēnōpasaṁhriyatē yatkratusaṁyōgāyāsamarthaṁ kathaṁcitparōkṣavr̥ttyā saṁyujyatē | yathā sāptadaśyam | ayaṁ tu sākṣādyajñasaṁbandhasāmarthyānnōpasaṁhāramarhati | ataśca vikr̥tyarthō bhaviṣyati | tathā sati ca ‘na prathamayajñē’ ityanārabhyavādaśēṣa upapadyata ityatirātraprathamāhārē nityamaprayōgō ’gniṣṭōmē ca kēvalavidhisaṁsparśānnityaṁ prayōgaḥ | na hi tadvākyaśēṣō ’pyayaṁ bhavatītyuktam | ētāvattvihāvadhārayituṁ śakyam | nāyamanārabhyavādaḥ prakr̥tēranyatra gacchati | yadi gacchēttata iṣṭipaśubandhānapi gacchēt | na ca gantumarhati | ‘purastādupasadām’ iti sthānaniyamasya tatrānupapattēḥ | atō yatrōpasadastatra gacchati | tataśca prāptikālavaiṣamyātprakr̥tau tāvattāḥ santītyantarēṇāpi vacanaṁ gacchētkimuta yadā vispaṣṭamēva vacanaṁ, sphuṭasāmānyasaṁbandhasyāpi caivamādērupasaṁhāra iti vyākhyātaṁ caturdhādhikaraṇē | tasmādutpattiviniyōgābhyāmēvāpunaruktatvam | ēvaṁ sati yēṣāṁ prakaraṇa ēva pravargyapāṭhastaiḥ saha saṁgatārthatā bhaviṣyati | yadi tarhi dvayōrapyēkavākyatvēna ‘agniṣṭōmē pravr̥ṇākti’ ityayamarthō niṣpannastatō ‘na prathamayajñē’ ityētasyāprathamayajñē ’gniṣṭōma ityēvaṁ pravartamānasya na kaściddhirōdha iti paryudāsānnityamēvākaraṇēna bhavitavyam | ata ēvaṁ varṇanīyam | anārabhyavādasya prakr̥tyarthatāyāṁ siddhāyām ‘agniṣṭōmē pravr̥ṇakti’ ityētasyānanyaprayōjanatvātpratiṣiddhapratiprasavārthatā gamyatē | nanu naivāyaṁ pratiṣēdha ityuktam | agniṣṭōmayuktavākyārthavattvāya pratiṣēdha iti brūmaḥ | na hyanēna saha paryudāsō ’vakalpata iti darśitam | na cānārabhyavādō ’nagniṣṭōmārthō yatastadviṣayaḥ paryudāsō ’vakalpatē |
[p. 880]
tēna dvayōrapyētayōragniṣṭōmaviṣayatvam | ataśca yadyapyayaṁ paryudāsastathā ’pyubhayōḥ sāmarthyādvikalpēnaiva bhavitavyam | kutaḥ |

nityaṁ hi kriyamāṇē ’sminparyudāsō vr̥thā bhavēt |
nityamakriyamāṇē vā punarvidhiranarthakaḥ ||

tataśca yasmādvikalpādbibhyadbhiḥ paryudāsa āśrīyatē sa tasminsatyapyāgata iti varaṁ śabdasvarasalabhyaḥ pratiṣēdha ēvāśritaḥ | tēna prathamāhārē ’gniṣṭōmē vikalpaḥ | tatrāpi yadā kēṣāṁcidīdr̥śaṁ vacanaṁ ‘kāmaṁ tu yō ’nūcānaḥ śrōtriyaḥ syāttasya pravr̥ñjyāt’ iti tadā pratiprasavavacanasya vikalpakāriṇaḥ kartr̥viśēṣagāmitvāttadviṣaya ēva vikalpō ’nyēṣāṁ nityamēvābhāvaḥ | kathaṁ punaraśrōtriyasya karmaṇi pravr̥ttiryēna tadviśēṣaṇatvēna śrūyatē | satyaṁ prāptasya punarvacanaṁ tāvanmātraphalamanarthakamiti sāmarthyātprakarṣagatirvijñāsyatē | yathā ’bhirūpāya kanyā dēyētyatrābhirūpatarāyēti gamyatē | anūcānagrahaṇaṁ tu brāhmaṇasyānuvacanasaṁbandhāt kṣatriyavaiśyanivr̥ttyarthaṁ bhaviṣyati | tadētadatirātrē ’pyēvamēva prāpnōti | tatra na prathamayajña iti pratiṣēdhādanagniṣṭōmatvēna ca pratiprasavābhāvānnityamēva na kartavyaḥ | vikr̥tyantarēṣu prathamaprayōgānupapattērnityamēva karaṇam | nanu tatrāpi na prathamayajña ityatidēśādagniṣṭōmasvarūpasya ca pratiprasavanimittasyābhāvatprathamaprayōgēṣvabhāva ēva prāpnōti | naitadēvam | prathamaśabdasyāviśēṣitasya sarvādyē pravartamānasyānyatrāpravr̥ttēḥ | tasmātkēvalajyōtiṣṭōmaprathamaprayōgaviṣaya ēva caiṣa pratiṣēdha iti siddham || 33 ||


iti pravargyādhikaraṇam || 12 ||

[p. 881]
saṁtardanādinyāyēnaiva vākyaprakaraṇavirōdhē sati vikr̥tyarthatvaṁ siddhamuttaravivakṣārthaṁ prārabhyatē || 34 ||


iti pēṣaṇādhikaraṇam || 13 ||
tatsarvārthamaviśēṣāt || 35 ||

yadi kaścidvadēllaukikapiṣṭōpādānēnāpi purōḍāśasiddhērnaikāntēnārthākṣēpa iti taṁ pratyucyatē | arthō nāma prākr̥ta upakāraḥ | tasya prakr̥tau pēṣaṇaṁ sādhanamāsīdatastēna pūrvataraprāptēnōktaṁ purōḍāśē pēṣaṇam | paśau ca pradhānavaiguṇyaṁ syāt | taddhi hr̥dayādyākr̥tikēna tataścāvattēna sādhayitavyam | na ca piṣṭē tadākr̥tikādavadīyēta | punastadākārakaraṇē ’pi mr̥dgavayādivadgauṇādavadīyamānē vaiguṇyamēva | ‘utsādanadēśādavadyati’ iti ca śrūyatē | na ca hr̥dayādēḥ piṣṭasya jñāyēta katarēṇa pradēśēnēdaṁ paśōrutkr̥ttamiti | tasmāccarāvapratiṣi
[p. 882]
ddhamanarthaprāptaṁ ca pēṣaṇamiti tatraiva vidhīyatē | nanu ‘adantakō hi’ iti hētvaviśēṣātpaśupurōḍāśayōrapi prāptērdvyavadānāni tacchēṣāśca piṣṭvā dāsyantē | na ca prāptivipratiṣēdhau bhaviṣyataḥ | ucyatē | dvyavadānasya pradānaprakramatvānnāntarā pēṣaṇēna vyavadhānaṁ yuktam | hētuvannigadasya ca stutimātrārthatvaṁ vakṣyatē | tēna svakramasthasyaiva ṣēṣaṇasya vidhiḥ | upanītamātramēva ca pēṣaṇaṁ purōḍāśē ’nuvādabudhdyā gr̥hyatē carau ca nivartamānaṁ pratiprasavatvēna | paśau punaratyantāprāptavidhitvēna | na caitānyēkasyaiva vākyasyaitāvanti rūpāṇi vijñāyantē | tatrāvaśyamaikarūpyē ’bhyupagantavyē lāghavādarthavattvācca pratiprasavatvamēvāvadhāraṇīyam | ēvaṁ siddhaṁ kēvalacaruviṣayatvam || 36 ||

carāvapīti cēt || 37 ||

na carāvarthavipratiṣēdhaḥ | katham |

gatiḥ sarvapadārthānāṁ laukikavyavahārataḥ |
tatra pākaviśēṣaśca carutvēnāvadhāryatē ||

audanapiṣṭakacaruprayuktasya caruśabdasyānēkārthatvamanyāyyamityubhayasāmānyavacanatvaṁ vijñāyatē | tayōśca sāmānyamanavasrāvitāntarūṣmapakvatvam | tasmādavipratiṣēdhaḥ |
[p. 883]
pakṣōktaṁ prayōjanamiti | mandaṁ phalamuktam | ētāvānsamādhiḥ | aviśēṣē ’pi na purōḍāśārthatvaṁ prayōjanam | kiṁ tarhi | paśvarthatvamiti || 38 ||


iti pēṣaṇasya caruviniyōgādhikaraṇam || 14 ||
idānīṁ kimanyasahitē pūṣaṇi dēvatāyāmaindrāpauṣṇē carau pēṣaṇaṁ bhavatyutaikasminnēvēti saṁdēhē caturdhākaraṇēndrapītanyāyātsiddhāntēnaiva tāvadupakramatē | pūṣētyēkasaṁyōgaśravaṇāttathābhūta ēvārthē syāditi || 39 ||

itaścaikadēvatyē | kutaḥ |

piṣyādardhaṁ samastaṁ vā dvidēvatyē carau bhavān |
pūrvasminpākavaiṣamyaṁ parasminbhāgasaṁkaraḥ ||

ardhapēṣaṇē hi piṣṭōṁ ’śaḥ śīghrataraṁ sidhyatītaraścirēṇa | tatra piṣṭapākānantaramudvāsanē satītarasyāmatvaṁ bhavēt | tatpākapratīkṣaṇē ’pi vā piṣṭasya vilayanādacarutvaṁ syāt | pākavaiśadyēna hi piṣṭakacarurapi carurbhavati | na caitadasminpakṣē bhavati | atha taṇḍulānpūrvaṁ
[p. 884]
prakṣiṣya paścātpiṣṭaṁ nikṣipēttatō yaugapadyaṁ gamyamānaṁ bādhyēta | pūṣānurōdhēna tvaindrē ’pi bhāgē piṣyamāṇē bhāgasaṁkarādanyadīyē bhāgē ’nyasmai dīyamānē vaiguṇyaṁ prāpnōti | nanu caitatsarvaṁ dvidēvatyēṣu bhavatō ’pi samānam | tathā hi |

carau paśau purōḍāśē dīyamānē dvidaivatē |
pūrvaṁ haviṣa ēkatvājjāyatē bhāgasaṁkaraḥ ||

sa cāṅgīkr̥tō miśrasya haviṣō miśradēvatōddēśēna yugapaddānē virōdhābhāvāt | ucyatē |

yāgāpūrvaprayuktēṣu dharmaṣvēvaṁ bhavēdidam |
bhavataḥ pēṣaṇaṁ tvētaddēvatādharmasaṁmatam ||

asmatpakṣē punaḥ pūṣadēvatyayāgāpūrvaprayuktaṁ pēṣaṇam | na ca taddvidēvatyē tathāvasthitamityapravr̥ttirēva | havirantarēṣvapi ca dvidēvatyēṣvēvaṁprakāratvamēvēti dēvatā guṇabhūtā | na ca guṇānurōdhēna pradhānamāvartanīyamiti sakr̥ddānābhyupagamātsarvasminsaha kriyamāṇē saṁkaradōṣānāśrayaṇam | bhavatā punarasmadabhyupagamēna dvidēvatyē pēṣaṇaṁ vaktumaśaknuvatā ’vaśyaṁ dēvatānimittatvamabhyupagantavyam | tataśca dēvatayōḥ prādhānyādēkaikā svabhāgamasaṁkīrṇaṁ prārthayata iti tathaiva dānamanuṣṭhēyam | āditaścaika ēva bhāgaḥ pēṣaṇārha ityavadhāritam | tataśca paktidōṣaḥ syāt | atha taṇḍulātmakō ’pi bhāgaḥ pākasāmyārthaṁ piṣyatē | tatra brūmaḥ | yāvadanutpannabhāgavivēkaṁ havistāvatkiyānkasya bhāga ityanavadhāraṇātsaṁkaradōṣō na jāyatē | kalpitē tu vivēkē vacanādr̥tē punarēkīkaraṇānupapattērasaṁkīrṇadānaṁ prāpnōti | tatrānyasya bhāgādanyasmā avadīyamānē vaiguṇyaṁ bhavati | pātrabhēdēna pakṣyatīti cēnna | carumiti yāgaṁ pratyupādīyamānatvēna vivakṣitaikasaṁkhyasya pātrakr̥tabhēdāśrayaṇē śāstrabādhaprasaṅgāt | atō na kathaṁcidapi pratiṣiddhadharmakaṁ dvidēvatyē pēṣaṇaṁ bhavatīti na kartavyam || 40 ||


[p. 885]
sadvitīyē ’pi vā pūṣaṇi syādēva pēṣaṇam | kutaḥ |

haṁviṣō yadi pauṣṇasya tadyāgāṅgasya vā bhavēt |
anuktatvād dvidēvatyē na bhavētpēṣaṇaṁ tataḥ ||

pūṣasadbhāvanimittamētatpēṣaṇam | na ca tadviśēṣitavastunimittam | vyāsaṅgitvācca dēvatātvasya dvidēvatyē pūṣaviśiṣṭatā na syāt | na tu pūṣā tadbhāgō vā nāstīti | yathā manōtāyāṁ vakṣyati ‘tatrāgniradēvatā na tvasamavētaḥ’ iti | tēnāsatyapyatra pūṣṇō dēvatātvē samavāyamātrēṇōpalakṣaṇatvād dvayōddēśēnāpi ca tyajyamānasya ‘samaṁ syādaśrutatvāt’ ityanēna nyāyēnārdhaṁ pūṣṇō bhāga iti gamyatē | tasya pēṣaṇē kriyamāṇē yadi tāvatkāṁsyabhōjinyāyēnāmukhyē ’pītyēvamitarabhāgapēṣaṇamapi kriyatē tathāpi na kiṁcid duṣyati | athāpi kimētēnāśrutēna kr̥tēnētyēvamardhamātrapēṣaṇamēvādhyavasīyatē tathāpi kēnacitkauśalēna pākasaṁpādanādyugapannikṣēpapātraikatvayōrvā guṇatvādvaraṁ bādha iti nirūpya kāryamēva pēṣaṇamiti | atha yaduktaṁ caturdhākaraṇēndrapītavaditi | tatrābhidhīyatē |

samāsataddhitōtpattirnāsamarthapadāśrayā |
asamarthatvamēkasya dvidēvatyēṣu cēṣyatē ||

tēnāgnēyēndrapītaśabdābhyāṁ samarthāgnīndragrāhibhyāṁ dvidēvatyāgrahaṇaṁ yuktamiha punaḥ pūṣapadasyāsamāsabhāktvātprapiṣṭabhāgaśabdayōśca sāpēkṣē ’pi pūṣaṇi sāmarthyāvidhātānnakiṁcid duṣyatītyupalakṣaṇatā || 41 ||


[p. 886]
‘adantakō hi’ iti hēturdēvatādharmatvaṁ darśayati | na ca sadvitīyasya pūṣṇō dantā jāyanta iti hētusāmyādyuktaṁ pēṣaṇam | tathā ca sōmāpauṣṇē nēmapiṣṭatānuvādō ’nyatra ca dvidēvatyē ‘ardhaṁ piṣṭamardhamapiṣṭaṁ dvidēvatatvāya’ iti dēvatādharmatvadarśanamavakalpiṣyatē || 42 ||

vidhitvānnēmapiṣṭatvamaliṅgaṁ viparyayasādhanaṁ cētyata āha—yadyētadvacanaṁbhavēttatō ’nēkārthavidhyasaṁbhavānnēmapiṣṭatvaṁ vidhīyamānaṁ caruṁ vōddiśya vidhīyēta, sōmāpauṣṇaṁ vā | tatra ya ēvōddiṣṭastasyaivētarēṇa viśēṣṭumaśakyatvātsārvatrikatvapratītēḥ sarvapēṣaṇaṁ prāpnōti | tataścānyatarapadānarthakyaprasaṅgaḥ | tadyadi tāvadyaścaruḥ sa nēmapiṣṭa iti vidhīyatē tataḥ sarvacaruviṣayāvadhāraṇē sati sōmāpauṣṇaśabda ēkadēśānuvādō ’narthakaḥ syāt | atha sōmāpauṣṇamātramuddiśyatē tatō ’pi sarvapēṣaṇamēva taddēvatyaṁhavirmātrapratītyā paśupurōḍāśayōrapi grahaṇāt | tataśca pūrvavaccaruśabdānarthakyaprasaṅgaḥ |taṁ prati—hi sōmāpauṣṇamaviśēṣitaṁprati ṣēpaṇasya śāstravattvaṁ viśēṣaṇārthābhāvāt | ētasminpakṣē carāvapēṣaṇaṁ bhavati | nanvarthaprāptatvātpurōḍāśasyāvaktavyaṁ paśōścārthavipratiṣēdhādityuktamiticēnna | atra tayōrubhayōrapyaprasaṅgāt | sarvapēṣaṇē hi prāptē purōḍāśasyārdhapēṣaṇaṁ vidhīyatē | tāvatā ’pi ca kathaṁci
[p. 887]
tpurōḍāśō niṣpadyatē | hr̥dayādīnāmapyutsādadēśaikadēśavarjaṁ piṣyamāṇānāṁ nārthavipratiṣēdhō bhavati | na cātyantākr̥tirnaśyēt | na cōtsādadēśamōhaḥ syāt | itarōtsādadēśasya spaṣṭatvēna ca piṣṭō ’pi san pūṣabhāga upalakṣyatē na sarvapēṣaṇavanmuhyēta | athavā ’sminpakṣē vācanikatvādadr̥ṣṭārthē pēṣaṇē satyapiṣṭādēvāvadīyēta | na hi tadaitaddēvatānimittaṁ pēṣaṇaṁ syāt | tasmātsārvatrikatvaprasaṅgānna pariśēṣasiddhaṁ carōḥ pēṣaṇamiti tacchrutiranarthikā prāpnōtyēvēti carudēvatāsaṁbandhavidhiparē vākyē nēmapiṣṭatvamanūdyata ityavaśyamabhyupagantavyam | ataśca liṅgatvasiddhiḥ || 43 ||

ēkasminnēva pūṣaṇi dēvatāyāmētatpēṣaṇaṁ bhavēnna sadvitīyē |

na hyēṣa dēvatādharmō na tadbhāgasya gamyatē |
pūṣadēvatyayāgārthaṁ dharmastvēṣa pratīyatē ||

na tāvaddēvatāyā bhāgō ’sti yasyaiṣa dharmaḥ kalpyēta | na hi taduddēśatyāgamātrēṇa bhāgō bhavati | kiṁ tarhi | parigrahēṇa | karmasādhanō hi bhāgaśabdaḥ | bhajyata iti bhāgaḥ | sēvyata ityarthaḥ | tēna yaṁ yō bhajatē sa tasya bhāgaḥ | na ca haviraṁśaṁ dēvatā bhajatē | bhōktr̥tvasya navamē niṣēdhāt | athāpi bhajēttathāpi tasyāḥ prayōjakatvaṁ tatraiva nivārayiṣyatē | tēna dēvatāvadbhāgadharmatvānupapattēryāgadvārā ’pūrvadharma ēvāyaṁ navamādyanyāyēna dēvatādhikaraṇanyāyēna ca vijñāyatē | bhāṣyakārēṇa tu dēvatādharmatvanirākaraṇaparēṇa yāga
[p. 888]
dharmatvamabhihitamiti draṣṭavyam |kathaṁ tarhi prakaraṇāntarē samāmnātō yāgadharmō bhaviṣyatīti |vākyasaṁyōgasya dēvatāviṣayatvātprakaraṇēna ca vinā ’pūrvasādhanatvalakṣaṇāmupapattērna kathaṁcidyāgēnāpūrvēṇa vā saṁbandha iti manyamānasya praśnaḥ | tatravākyasaṁyōgā- dityuktē parēṇa svābhiprāyē vivr̥tē bhāgaśabdēnaiva mukhyārthāsaṁbhavādyāgōpādānamiti darśayati | parasvasvīkaraṇātmakasya bhāgarūpasyāvidyamānatvādyastaduddēśēna tyajyamānatvanāmāṁ ’śō vidyatē tēna yāgō lakṣyatē | sa caikadēvatyē pūṣaviśiṣṭō bhavatīti tadbhāgavyapadēśō ghaṭatē | dvidēvatyē punarvyāsaṅgī miśraḥ saṁkalpō ’nyatarēṇa vyapadēṣṭumaśakya iti | yathaivaindrāgnasya purōḍāśasya grahasya cāgnēyēndrapītaśabdābhyāmagrahaṇaṁ tathaindrāpauṣṇādēḥ pūṣabhāgatvēna | yadyapi caivaṁvidhaśabdōccāraṇādiha samāsōpālambhō nāsti tathā ’pyartha ēva bhāgaśabdagrāhyō na vidyata ityapravr̥ttiḥ | yadyapi ca dvayōrarthayōrdēvatātvaṁ pratipadyamānayōḥ samudāyaprasiddhyarthatvēnāvayavāvupayujyētē tathāpi saṁkalpasyānyatarēṇāvyapadēśādanupalakṣaṇatvaṁ siddham || 44 ||


[p. 889]
yattu ‘adantakō hi’ iti hētunidarśanāddēvatādharmatvamiti | tatrōcyatē | hētuvannigadārthavādatvādasya yāgadharmapraśaṁsārthatvamapyaviruddhamityakāraṇatā || 45 ||

nēmapiṣṭādiṣu prāptyabhāvādvacanaṁ bhaviṣyati | viśiṣṭavidhānācca vākyabhēdābhāvaḥ | aruṇaikahāyanīvacca parasparaniyamādasarvaviṣayatvam | aviśiṣṭavidhiṁ cāpēkṣya viśiṣṭavidhirdurbalō bhavati na tvatrāsāvasti | tasmādaliṅgamityēkadēvatāviṣayatvamiti || 46 ||


iti śrībhaṭṭakumārilaviracitē mīmāṁsābhāṣyavyākhyānē tantravārtikē tr̥tīyādhyāyasya tr̥tīyaḥ pādaḥ samāptaḥ ||
sa ēva śrutyāditritayasya prakaraṇēna saha virōdhāvirōdhavicāraḥ | tatra ‘nivītaṁ
[p. 890]
manuṣyāṇām’ ityatraitē pakṣā bhavanti, kimayaṁ śuddhamanuṣyadharmaḥ karmayuktamanuṣyadharmō vā ’tha śuddhakarmadharmaḥ | athavā prakaraṇē yanmanuṣyapradhānaṁ karmānvāhāryapacanādi, tasya dharma utāprakaraṇē yā manuṣyapūjātithyātmikā tasyāṁ nivēśa iti | yau tu vidhyarthavādapakṣau tau śēṣalakṣaṇē ’naupayikau pramāṇalakṣaṇaviṣayatvādvidhivānnigadārthavādamadhyē ca nirṇītatvādiha naivōpanyasanīyau | yastu bhāṣyakārēṇōpanyāsaḥ kutaḥ sa kr̥tvācintānyāyēnēti draṣṭavyam | na hi vidhitvamanabhyupētya manuṣyadharmādipakṣa upapadyata iti | vidhiriti kr̥tvā prathamaṁ prastutya paścāllakṣaṇānurūpaṁ vicāryāntē pūrvāvasthitamēvārthavādatvamupasaṁhariṣyati | parēṣvapyadhikaraṇēṣvētadyathāsaṁbhavaṁ yōjayitavyam | tatra ‘vidhirvā syādapūrvatvādbādamātraṁ hyanarthakam’ ityanēnaiva tāvadvidhiḥ | ahīnādyadhikaraṇanyāyēna ca ṣaṣṭhīśrutyā manuṣyadharmaḥ | tēṣāṁ svatvēna tatpratīyatē na manuṣyāstadaṅgatvēna | guṇavibhaktinirdēśābhāvāt | arthādēva ca tatprāptau satyāṁ naiva manuṣyagrahaṇaṁ kriyatē | kr̥taṁ caitat | atō ’pi manuṣyadharma ityavagacchāmaḥ || 1 ||


[p. 891]
nivītaṁ kēcidgalavēṇikābandhaṁ smaranti | kēcitpunaḥ parikarabandham | tatra galavēṇikābandhō yuddhādanyatra na prāpnōti | parikarabandhastu sarvakarmasvavyagratākaratvātprāpta iti tadāśrayaṇēnānuvādamāha | sa tu kiṁprayōjana ityuttaratra vakṣyatē || 2 ||

vidhirēvāyam | kutaḥ | pūrvavattvāddhyanuvādō bhavēdatyantaprāptāvityarthaḥ | na cāyamatyantaprāptaḥ | tēna vinā ’pyavyagratāyāḥ śakyatvāt | kaṇṭhabandhaḥ punaḥ prāyēṇāprāpta ēvētyasti niyamavidhēravakāśaḥ || 3 ||

sati vidhitvē karmadharmaprāyapradēśāmnānātkathaṁbhāvasaṁsparśātkarmadharmaḥ || 4 ||

dvēdhā saṁbhavē tādr̥śī pramāṇagatirāśrayaṇīyā yā pramāṇāntaraṁ na bādhatē | yajurvēdāmnānācca nivītādērādhvaryavasamākhyōpabaddhaṁ vākyam | tatra yadi karmadharmō ’yaṁ tataḥ kartr̥viśēṣāpēkṣāyāṁ satyāṁ samākhyayā ’dhvaryuniyamātsamākhyā ’rthavatī bhaviṣyati | manuṣyadharmāṇāṁ tu na samākhyā niyāmikēti vakṣyāmaḥ | tatrāsau bādhyēta | itarathā ’nugrahīṣyatē | tasmādapi karmadharmaḥ || 5 ||


[p. 892]
prathamaṁ tāvanmanuṣyadharmabalīyamtvēna karmadharmatvaṁ nirākarōti | tathā hi sukhaṁ sūcitaḥ pakṣaḥ parigrahīṣyatē | śrutyā hi prakaraṇasamākhyē bādhitvā manuṣyadharma ēva prāpnōti | taducyatē | sarvānugrahārthamayaṁ pakṣō ’stu | manuṣyāṇāmiti tatpradhānakarmavyatirēkajanitā ṣaṣṭhī na nivītaṁ gr̥hṇāti | tadapi ca prakaraṇādanvāhāryadānādi pratīyatē nānyat | ata ēṣa vākyārthō yadiha manuṣyāṇāṁ karma tatra nivyātavyamiti || 6 ||

prakaraṇarahitamanuṣyapradhānō vā syāt | kutaḥ |

tulyavaddhi prasaṁkhyānaṁ dr̥śyatē ’sminvidhitrayē |
tasmānnarapradhānē syātpitr̥dēvapradhānavat ||

yathaiva ‘upavītaṁ dēvānām’ ‘prācīnāvītaṁ pitṝṇām’ iti ca parasparanirapēkṣadēvapitr̥pradhānakarmaṇyēṣa vidhirēvaṁ tadbuddhyanuvr̥ttērmanuṣyāṇāmityapi tatpradhānakarma pratyēṣyāmaḥ |kathaṁ gamyataiti—pr̥ṣṭēmanuṣyāṇāmiti ṣaṣṭhyantēna saṁbandhāt— ityētāvatyuttarē dattēmanuṣyāṇāmēva prāpnōtītipunaścōdayati | athavā samasta ēva caukaḥ praśnaḥ |
[p. 893]
satyamēvaṁ prāpnōti | phalakalpanāprasaṅgagauravāttu parityajyatē | tasmāttadīyakarmavyatirēkādēva ṣaṣṭhī | tatsaṁbaddhasya nivītasya nāsaṁbaddhaphalakalpanā bhaviṣyati | manuṣyagrahaṇaṁ ca tatpradhānakarmapratipattyarthamiti nānupāttasaṁbandhāpattiḥ | na ca tasminsati prakr̥taikavākyatā ghaṭatē || 7 ||

sarvathā nātraikō ’pi pakṣō nirdōṣaḥ | prakaraṇasaṁbandhē vākyasaṁbandhabādhādanvāhāryādisaṁbandhē vākyabhēdātprakaraṇasya ca viśēṣakatvānupapattērātithyādisaṁbandhō ’tyantanirmūla ēva | ṣaḍbhirapi śrutyādibhirasaṁsparśānmanuṣyasaṁbandhēna tadanumīyatē | tacca na yuktam | tasyā api ṣaṣṭhyā nivītapadasaṁbandhivyatirēkajanitatvapratītēḥ | na hyanupāttasaṁbandhivyatirēkairvibhaktaya utpadyantē | tasmānmanuṣyārthataiva prāpnōti | tatrāpi ca prakaraṇasamākhyāvādhaphalakalpanāprasaṅga | sati ca gatyantarē na yuktaṁ tadāśrayaṇam | asti caudumbarādhikaraṇasiddhamarthavādatvaṁ gatiḥ || 8 ||


[p. 894]
‘upavyayatē’ ityanēna ca vidhinaikavākyatvaṁ nivītaprācīnāvītayōrdr̥śyatē | taccānuvādadvārēṇa stutau satyāmavakalpatē na vidhau | na hyaṅgāṅgitvarahitayōrubhayōḥ svatantrayōḥ parasparāsaṁbaddhayōrvidhīyamānayōrēkavākyatā bhavati | vacanavyaktibhēdāt | anyā hi pradhānavidhēstāvanmātrōpasaṁhāriṇī vacanavyaktiranyā ca stutēḥ parāṅgabhāvānugatarūpā | na cātra vidhāyakō dr̥śyatē | sa yadi vā ’dhyāhartavyō ’thavātithyādigatasyāpyaṅgatvāya parikalpyēta | na ca tatkalpanaṁ yuktam, avihitasyānaṅgatvādanaṅgasya ca prayōgavacanēnāgrahaṇāt | vakṣyati hi na cāvihitamaṅgaṁ bhavatīti | tatrāṅgatvādvidhirvidhēścāṅgatvaṁ kalpyata itītarētarāśrayatvaṁ prāpnōtīti | pratyakṣēṇa ca vidhinā yathākathaṁcidēkavākyatāyāṁ saṁbhavantyāṁ na parōkṣaikavākyatā yuktā | tathā sati cānēkādr̥ṣṭakalpanā syāt | tasmādaucityēna stutiḥ | yathā nivītaprācīnāvītē manuṣyāṇāṁ pitṝṇāṁ ca praśastē tathōpavītaṁ dēvānāmiti | lōkē ’pi caivaṁ dr̥śyatē | yathā vasiṣṭhasyārundhatī, yathā śaśāṅkasya rōhiṇī
[p. 895]
yathā nalasya damayantī, tathā dēvadattasya yajñadattēti | viparyayēṇa vā stutiriti | tayōḥ pitr̥manuṣyaviṣayatvēna dēvānpratyayōgyatvādupavītamēva dēvānāṁ praśastam | ataśca dēvakarmaṇi darśapūrṇamāsākhyē tadēva kartavyamiti || 9 ||


iti nivītādhikaraṇam || 1 ||

upavītaṁ liṅgadarśanātsarvadharmaḥ syāt || 1 || pū. // .1

ataḥ paraṁ ṣaṭsūtrāṇi bhāṣyakārēṇa na likhitāni | tatra vyākhyātārō vivadantē | kēcidāhurvismr̥tāni | likhitō granthaḥ pralīna ityaparē | phalgutvādupēkṣitānītyanyē | anārṣēyatvādityaparē | tathā ca ‘digvibhāgaśca tadvat’ iti nivītādhikaraṇātidēśastadānantaryādupapadyata iti | vr̥ttyantarakāraistu sarvairvyākhyātāni | santi ca jaiminērēvaṁ prakārāṇyapyanatyantasārabhūtāni sūtrāṇi | vyavahitātidēśāśca ‘pānavyāpaccatadvat’ ityādiṣvāśritāḥ | tasmātsūtramātraṁ vyākhyēyam | tatra kaiścittrīṇyadhikaraṇāni kalpitāni | aparaiścatvāri | prathamaṁ tāvadidaṁ cintyatē | yadētatpūrvādhikaraṇē darśapūrṇamāsayōrvidhīyamānatvēnōpavītamudāhr̥taṁ tatra saṁdēhaḥ | kiṁ taddarśapūrṇamāsayōrēvāvatiṣṭhatē ’thavā sarvakarmārthamiti | yē tvadhikaraṇatrayaṁ samarthayantē | tēṣāmēvaṁ saṁdēhaḥ | kiṁ darśapūrṇamāsayōravasthānaṁ vidhiścātha sarvakarmārthatvamanuvādaścēti | kiṁ prāptaṁ sarvadharmaḥ syāt | kutaḥ |

karmāntarē ’nuvādō ’sya siddhavadyaḥ pratīyatē |
sō ’nyathānupapattyaitāṁ liṅgatvātprakriyāṁ jayēt |

mr̥tāgnihōtrē hi pitr̥dēvatyē śrūyatē ‘prācīnāvītī dōhayēt | yajñōpavītī hi dēvēbhyō dōhayati’ iti | tadyadi sarvārthamupavītaṁ tatō ’yaṁ pitryē ’gnihōtrasaṁbandhī nityavadyajñōpavītānuvādō ’vakalpatē | na cāyaṁ darśapūrṇamāsasthasyaivānuvādaḥ | viprakr̥ṣṭatvāt | hētuvannigadārthavādānarthakyācca | yadi hi tasminnēva karmaṇyanyāvasthāyāṁ dharmō bhavati tataśca tadavasthāparijihīrṣayā hētuvannigadō ’vakalpatē | na tu kratvantarasthaṁ parihartavyamatyantaviprakarṣēṇaivāprasaktatvāt | na ca dēvēbhya iti bahuvacanaṁ darśapūrṇamāsayōravakalpatē | vaikalpikēndramahēndraikadēvatyatvātsāṁnāyyasya | agnihōtrē tu sāyaṁprātardēvatālōcanēnōpapannaṁ bahutvam | tasmādagnihōtrasthōpavītānuvādānyathānupapattēḥ sarvadharmatvamiti || 1 ||



[p. 896]
na vā prakaraṇāttasya darśanam || 2 || si. // .2

na vā sarvadharmaḥ | kutaḥ | prakaraṇāddarśapaurṇamāsārthatvapratītēḥ | atha yaduktaṁ liṅgadarśanāditi | parihr̥taṁ tat | tasyaivaitaddarśanaṁ darśapūrṇamāsasthasyēti | saṁnikr̥ṣṭānuvādāsaṁbhavē ca viprakr̥ṣṭānuvādō ’pyāśrīyatē | yathāprāptyapēkṣō ’hi sa bhavati | bahuvacanaṁ cāvivakṣitam | athavā prakr̥tivikr̥tidēvatālōcanēnōpapatsyatē | tataścāyamarthō bhavati | yasmāddēvayuktakarmāntaradharmō ’yamataḥ pitryē ’gnihōtrē na kartavya iti || 2 ||


vidhirvā syādapūrvatvāt || 3 || si. // .3

tadēvōdāharaṇam ‘upavyayatē dēvalakṣmamēva tatkurutē’ iti | tatra vidhiranuvāda iti saṁdēhaḥ | kathaṁ punaranavadhāritē vidhitvē sarvārthatvadarśapūrṇamāsārthatvavicārō vr̥ttaḥ | siddhēna vyavahārādidamarthatō ’dhikaraṇaṁ pūrvaṁ draṣṭavyam | kiṁ prāptamanuvāda iti | kutaḥ |

smr̥tibhiḥ puruṣō nityaṁ kr̥tō yajñōpavītavān |
vartamānāpadēśaśca na vidhāvupapadyatē ||

‘nityōdakī’ ‘nityayajñōpavītī’ iti hi sarvadā yajñōpavītaṁ prāptaṁ kratāvapyasti | na caiṣa vidhisarūpaḥ śabdaḥ | tasmādanuvāda iti | ēvaṁ ca nivītaprācīnāvītābhyāmavailakṣaṇyaṁ bhaviṣyatītyēvaṁ prāptē brūmaḥ |

vidhirēṣa bhavēdēvamapūrvō ’rthō vidhāsyatē |
sarvānuvādō vyarthō hi stutēśca vidhikalpanā ||

na hi samastānuvādavākyasya kiṁcitphalamasti | nivītaprācīnāvītasaṁkīrtanamapi ca vidhīyamānōpavītastutyarthatvēnaivārthavadbhaviṣyati | vartamānāpadēśānāmapi ca tadābhāsatvātprayōgavacanārthavādapañcamalakārēbhyō vidhiśaktirvyākhyātā | tasmādvidhiḥ | yattu smr̥tērēva prāptamiti | tatrāpyapūrvatvādidamēvōttaram | anya ēva hyasau puruṣadharmaṁ prāptō ’nyaścāyamapūrvaḥ kratudharmō vidhīyatē | tasmānnānuvādaḥ | asya ca prayōjanaṁ kartradhikaraṇē vakṣyāmaḥ | ēvaṁ vā | yattu mr̥tāgnihōtrē śrūyatē ‘prācīnāvītī dōhayēt | yajñōpavītī hi dēvēbhyō dōhayati’ iti | tatraivaṁ vicāryatē kimidamhīnasthitamiva dvādaśatvaṁ darśapūrṇamāsagatamēva stutyarthamuktam | uta jīvadagnihōtrē vidhānārthamiti | kiṁ prāptaṁ tataḥ pūrvavadēva sūtraṁ vyā
[p. 897]
khyātavyam | ēvaṁ ca sati prakaraṇabahuvacanayōranugrahō bhaviṣyati | tasmātsatyapyanuvādasarūpatvē ’rthavattvāya prayōgavacanādibhyō vidhitvaṁ kalpanīyam | ētasmiṁśca vyākhyānē sthitaṁ tāvadaparyavasitamityēvamuttaramadhikaraṇamārabdhavyam || 3 ||


udaktvaṁ cāpūrvatvāt || 4 || pū. // .4

tasminnēva mr̥tāgnihōtrē śrūyatē | ‘yē purōdañcō darbhāṁstāndakṣiṇāgrāṁstr̥ṇīyāt’ iti | kēcittu mahāpitr̥yajñē śrūyata ityudāharanti | tatra ‘yē purōdañcaḥ’ ityatra saṁdēhaḥ | kiṁ vidhiranuvāda iti | kiṁ prāptam | tataścaśabdēnānvādiśyatē ’yamapi vidhirapūrvatvāditi | prāptipūrvakō hyanuvādō bhavati | na cāsya puruṣārthatayā ’pi prāptirasti | na cāsya stutyarthatā ’pi yujyatē | hiśabdādyaprayōgāt | tasmātsiddhavaduktānyathānupapattyaivāsyāpi vidhitvamiti || 4 ||


satō vā liṅgadarśanam || 5 || si. // .5

ācāraprāptasyōdagagratvasya dyōtakamātraṁ liṅgadarśanamētanna vidhiḥ | kutaḥ |

liṅādirahitē vākyē tadā vidhirupēyatē |
na kathaṁcidyadā yuktyā prāptilēśō ’pi gamyatē ||

yacchabdayōgādākhyātatadviśēṣarahitatvācca sphuṭamihānuvādatvamavadhāritam | tadyayākathaṁcidapi prāptau satyāṁ nātikramitavyam | asti cātra prāptiḥ ‘agravanti prāgagrāṇyudagagrāṇi vā ’pavargavanti prāgapavargāṇyudagapavargāṇi vā’ iti smr̥tēḥ | tasmāttatsamānārtha ēvāyaṁ siddhavadanuvādaḥ | tathaiva ca stutyarthaḥ | purā hyētaduktaṁ na tu sāṁprataṁ mr̥tāvasthā yāmiti | sthitādapyētadēvōttaram | hiśabdavadākhyātēna yataḥ kutaścitprāptērapēkṣitatvāt | prakaraṇē ca tadabhāvātkimanavagamyamānamēva vidhitvaṁ kalpitamuta yatratatrasthā prāptirāśrīyatāmiti | tatra prāptyāśrayaṇamapēkṣitaṁ na tu vidhitvamiti | tadēva jyāyaḥ prakaraṇabahuvacanayōścōktam | astyēva cānyō ’tra vidhiriti nānarthakyam | tasmādanuvāda iti nityē ’gnihōtrē dōhē vinā ’pyupavītēnāvaiguṇyam || 5 ||


vidhistu dhāraṇē ’pūrvatvāt || 6 || si. // .6

idānīmēvaṁvidhaśabdābhāvē ’nuvādatvasyātiprasaktasyāpavāda ārabhyatē | tatraiva diṣṭagatāgnihōtrē mahāpitr̥yajñē vā śrūyatē ‘aghastātsamidhaṁ dhārayannanudravēdupari hi dēvēbhyō dhārayati’ iti | tatra ‘upari hi dēvēbhyaḥ’ ityatra pūrvavadēva vidhyanuvādatvasaṁdēhē hiśabdayōgādvartamānāpadēśādvidhyantarēṇa caikavākyatvādācārataśca prāptēranuvāda iti prāpnōti |
[p. 898]
kathamācārataḥ prāptiriti cēt | ucyatē |

sarvamabhyarhitaṁ dravyaṁ pracchādanamapēkṣatē |
yatra kvacana ca prāptē samittatra niyamyatē ||

dēvārthasya sruci prakṣiptasya haviṣa āhavanīyadēśaṁ nīyamānasyāvaśyamēva hastō vā ’nyadvā kiṁciddravyamācārādupari dātavyam | tatra pratyāsattēḥ saminniyamyatē |'srugdaṇḍē samidhamupagr̥hyānudravati’ iti cāsyāpi vidhērācārāpēkṣitārthavidhānādētadēva phalaṁ vijñāyatē | tasmādupari dhārayatīti prāptasyōpavītādērivānuvādaḥ | satō vā liṅgadarśanamiti prāptē ’bhidhīyatē |

dhāraṇē vidhirēva syānna hi prāptiḥ kutaścana |
samitpracchādanāśaktērnācārāduparisthatā ||

satyamācārātpracchādanaṁ kartavyaṁ na tu tatra samitpakṣē ’pi prāpnōti yā saṁnidhērniyamyēta | hastādyēva hi tatra yōgyatvātprāpnuyānna samit | nanu ca sōmacamasādīnāṁ vacanasāmarthyādyā kācidānatyarthatā bhavatyēvamatrāpi yā kācitpracchittirbhaviṣyatīti | bhavēdēvaṁ yadi tadīyadakṣiṇāsaṁyōgavadihāpi pracchādanasaṁyōgaḥ śrūyēta | na tu śrūyatē | upasaṁgrahamātravidhānāt | yadi sōmacamasē ’pi dakṣiṇāsaṁyōgarahitaṁ dānamātramaśrōṣyata tatō naivānatyarthatvamāśrayiṣyata | srugdaṇḍa iti ca dēśaniyamātsutarāṁ haviṣaḥ prāgasaudhārayi
[p. 899]
tavyā | tēnōpari dhāraṇamaprāptam | na cāprāptaṁ hētuvannigadēna vartamānāpadēśēna vā ’nuvadituṁ śakyam | atō ’sya vyavadhāraṇakalpanayā ’nuvādasarūpatvaṁ bhaṅktvā vākyaṁ bhittvā vidhitvamāśrīyatē | pitryē hōmē ’dhastāt srugdaṇḍasya samiddhārayitavyā | daivē ca punarupariṣṭāditi | vidhitvē caivamādīnāmuktaḥ kalpanāprakāraḥ | tasmādvidhiriti || 6 ||


iti vārtikakārīyaṣaṭsūtrīvyākhyā |
digvibhāgaparuṣiditaghr̥tādīnāṁ nivītādhikaraṇavatsarvē prakārā avagamayitavyāḥ | kā punaratrātuṁlyāṁśaṅkāyāṁ vyāvartayitumatidēśaḥ kriyatē | kimarthaṁ vā ’dhikaraṇadvayamārabhyatē | taducyatē |

purākalpasvarūpēṇa bhajatyarthānuṣaṅgiṇā |
digvibhāgasya saṁbandhānnivītātulyatāmatiḥ ||

itarēṣāṁ tu ṣaṣṭhyantasaṁbandhē ’pi phalōdayaḥ |
puruṣaṁ prati vispaṣṭastatkriyāntargatātmanām ||

svābhāvikaṁ digādīnāṁ sarvakriyāṅgatvaṁ na nivītavadapūrvaṁ vidhātavyam | tatra manuṣya saṁbandhē ’pi niyamaphalamātrakalpanamēva na kriyāphalakalpanā | tadapi ca laukikīnāmēva kriyāṇāmavighnasamāpanamapēkṣāvaśātkalpyatē nānyatsvargādi | tēnaivamābhāti | yāvatkiṁ cinmanuṣyāḥ svārthaṁ karmānutiṣṭhanti tatra pratīcyudīcī cāṅgaṁ bhavati | yāvacca darbhalavanaṁ tadantarā kartavyam | yāvanmīyatē tatpūrṇēna mātavyam | yāvacca snēhakāryaṁ tatsarvaṁ vilīnanavanītēna niṣpakvāyutaśabdavācyēna kartavyam | nairr̥taraudrayōśca vidagdhatvāśrr̥tatvē kartavyē iti | tēnātrāpi pūrvatulyatvaṁ sādhayitavyamityārambhaḥ | tatra ‘manuṣyadharmaḥ śabdasya tatpradhānatvāt’ iti vinā ’pi ṣaṣṭhīnirdēśādabhajantēti manuṣyasaṁbandhāttādarthyam | itarēṣu ṣaṣṭhyēva | tathā ‘apadēśō vā’ iti saukaryātprāptirabhidhīyatē | pūrvāhtē hi pr̥ṣṭhata ādityaṁ kr̥tvā sukhaṁ vyāpriyanta iti pratīcīprāptiḥ | tathā ’ntarālavanapūrṇayōraprayatnasādhyatvātprāptiḥ | tathā vidagdhē kr̥ṣṇatvādēkavarṇanirr̥tyākhyapr̥thivīsaṁbandhaprāptiḥ | aśr̥tē ca
[p. 900]
rōgadatvādraudratā | niyōgatastvaprāptēḥ sarvatra niyamavidhiḥ | prakaraṇasamākhyābhyāṁ ca karmadharmaḥ sarvapramāṇānugrahārthaṁ prakaraṇē manuṣyapradhānē nivēśaḥ | vākyēna prakaraṇasamākhyayōrbādhātphalakalpanābhayāccātithyādau nivēśaḥ | tēnāpi saha saṁbandhapramāṇābhāvātprakaraṇē saṁbhāvinaścānutkarṣātprācīnavidhiśēṣatvāccārthavāda iti siddhāntaḥ | samyakśrutayathāviditaviṣayānyaviṣayastutivivēkasiddhiḥ || 10 || 11 ||


iti digvibhāgādhikaraṇam | paruṣiditādhikaraṇaṁ ca || 2 || 3 || |
tēnaiva śrutyāditrayasya prakaraṇēna saha virōdhāvirōdhavicāraprastāvēna darśapūrṇamāsādiprakaraṇagatāḥ pūrvamanavadhāritakratvarthapuruṣārthapadārthaviṣayā ‘nānr̥taṁ vadēt’ ityēvamādayaḥ pratiṣēdhāḥ sāmarthyāprāptānr̥tavadanādīni pratiṣēdhanta udāharaṇam | tēṣu saṁdēhaḥ | kiṁ
[p. 901]
kratvarthāḥ puruṣārthā iti | tataḥ sarvapratiṣēdhānāṁ pravr̥ttiviṣayatvāttadavadhāraṇādhīnō nirṇaya iti saiva prathamaṁ vicārayitavyā kimarthā satī pratiṣidhyata iti | yadarthā cāsau nirdhārayiṣyatē tadarthapratiṣēdhō vijñāsyatē | na hyanyārthāyāḥ pratiṣēdhō ’nyārthō bhavati | anākāṅkṣitatvāt | sarva ēva yō yadarthapravr̥ttaḥ sannivāryatē sa tadarthamēva pratiṣiddhō bhavatītyavadhāryatē | tasmātpravr̥ttikaimarthyacintā | pravr̥ttīnāmapyabhidhāyakākhyātavaśēnaidamarthyaṁ nirūpyata ityākhyātaśabdāścintayitavyāḥ, kimarthāḥ punaḥ pravr̥ttīrupādātuṁ śaknuvantīti | tāvacca pratiṣēdhairudāsitavyaṁ, yāvadākhyātanirṇayō va jātaḥ | tēnaitaduktaṁ bhavati | yē puruṣārthapadāntarēṇāsaṁbaddhāḥ prakaraṇagatā vidhayastē kimarthāṁ bhāvanāmabhidadhatīti | tataścaitasminnaiva kālē ‘samidhō yajati’ ‘tanūnapātaṁ yajati’ ityēvamādayō ’pi sarva udāharaṇam | kiṁ kratvarthaṁ ‘samidhō yajati’ uta puruṣārthamiti | tathā kiṁ kratvarthaṁ vadēduta puruṣārthamiti | yadarthaṁ ca vadanaṁ tadarthasyaivānr̥tapadaṁ viśēṣaṇam | pratiṣēdhavēlāyāṁ ca tatparō vidhiriti śēṣamavadhāritaidamarthyamanuvaditavyam | tataścaikatraivaṁ vacanaṁ vyajyatē yatpuruṣārthamanr̥tavadanaṁ tanna kuryāt | aparatra tvēvaṁ yatkratvarthamanr̥taṁ vadēttannēti | tataścaitasya sarvasyākhyātanirūpaṇāyattatvāttadgatō ’yaṁ vicārō bhaviṣyati | kimākhyātēna kartā ’bhidhīyatē nēti | tatra yadyabhidhīyatē tataḥ śrautatvātprayōjanākāṅkṣiṇī bhāvanā prakaraṇagamyakratvarthatvabādhanēna puruṣārthā bhavati | atha nābhidhīyatē tataḥ śrutivirōdhābhāvātprakaraṇēna kratvarthatā | nanu satyapi karturabhidhānē bhāvanāpradhānatvādākhyātēna tāṁ pratyupādīyamānasya śrautō ’pi saṁbandhaḥ prakaraṇānuṁguṇatvādaviruddhō naiva kratvarthatāṁ bādhatē | virōdhinau hi tulyakakṣau saṁbandhau parasparaṁ bādhēyātāṁ na guṇapradhānabhūtau | tadyathā ‘daśāpavitrēṇa grahaṁ saṁmārṣṭi’ ityatra daśāpavitrōpasarjanasya saṁmārgasya grahaṁ pratyupādīyamānasya naivamāśaṅkā bhavati kiṁ daśāpavitrēṇa saṁbadhyatāmuta grahēṇēti | tathā ’trāpi guṇabhūtakartr̥kāyāḥ kriyāyāḥ kratuṁ pratyupādīyamānāyā na kaścidvirōdhaḥ | yadi tvākhyātēna kartuḥ prādhānyamucyēta tataḥ prakaraṇagamyēna kratuprādhānyēna virōdhaḥ syāt | yadi vā karturiva kratōrapi guṇatvaṁ syāttata ubhayōḥ śēṣayōḥ śēṣisamavāyavirōdhō lakṣyatē | na tu tadubhayamapyasti | ataḥ śrutyā karturguṇabhāvātprakaraṇēna ca kratōḥ prādhānyānnānāviṣayatvēnāsamavāyādavirōdhaḥ | tadabhāvādabādhaḥ syāditi | naitadēvam |

yadyapyādau guṇatvēna kartā karmaṇi gamyatē |
tathā ’pyasya pradhānatvaṁ na paścātpratiṣidhyatē ||


[p. 902]
yadyapi prathamaṁ sādhakamapēkṣamāṇā kriyā kartāraṁ guṇatvēna gr̥hṇāti tathāpi tasyāḥ prayōjanākāṅkṣāvēlāyāmapi kartraiva saṁnihitastāṁ nirvartayituṁ samarthaḥ | sō ’pi ca sādhakatvaṁ pratipadyamānaḥ kimayaṁ mamōpakaripyatītyēvamapēkṣatē | tayōścaikaśabdōpāttayōḥ parasparasaṁbandhē nirvartamānē viprakarṣādyāgasaṁbandhō na gr̥hyatē | na ca sāmavāyikatvē saṁbhavatyārādupakārakalpanā yuktā | tadyathā ‘agnīṣōmīyasya vapayā pracaryāgnīṣōmīyaṁ paśupurōḍāśamanunirvapati’ ityatra satyapi taddhitēna dēvatōpasarjanatvōpādānē yāgasya prayōjanākāṅkṣāyāṁ satyāmagnīṣōmayōrēva saṁnihitayōḥ saṁskāryatvaṁ vijñāyata iti na paśōrārādupakārakatvēna kalpyatē | na hi pūrvaṁ guṇatvamuttarēṇa prādhānyēna virudhyatē | avaśyaṁbhāvinyāṁ prayōjanakalpanāyāṁ kasyacitprādhānyamēvamatrāpīti | athavākhyātēna kartā kēvalamabhidhīyatē guṇapradhānabhāvastvarthādyathēṣṭaṁ yathāyōgyaṁ bhaviṣyatīti | tēnōbhayōḥ kriyākartrōrapēkṣāsaṁnidhiyōgyatvairanyōnyaṁ guṇapradhānabhāvāvupapatsyētē |

yadvaitadaviśēṣēṇa sthitaṁ kramavaśādubhau |
pratyayārthaṁ saha brūtaḥ prakr̥tipratyayāviti ||

tēnākhyātē ’pi kartaiva prakr̥tyarthōpasarjanaḥ |
prādhānyēnābhidhīyēta dvābhyāmapi kr̥dantavat ||

na hyasyautsargikasya nyāyasya smaraṇasya vā ’pavādabhūtaṁ nyāyāntaraṁ smaraṇāntaraṁ cōpalabhyatē | tēna kr̥ttaddhitāntavadēva pratyayārthaprādhānyaṁ prāpnōti | tataśca śabdēnaiva dhātvarthasya śēṣatvamuktaṁ nātikramituṁ śakyatē | nanu sāmānyamutsr̥ṣṭaṁ pratītiviśēṣēṇāpōdyēta | tathā hi |

dhātvarthasya pradhānatvamākhyātēṣu pratīyatē |
kartōpasarjanaṁ tasya pradhānatvē hyasaṁgatiḥ ||

dvayōstāvatpradhānayōrguṇayōrvā sarvatraiva saṁbandhō nāvakalpatē | tatrāvaśyaṁ kalpanīyē guṇapradhānatvē yathāpratīti vyavasthā ’vadhāryatē | tatpratītiśca yathā ’nyatra prakr̥tyarthōpasarjanapratyayārthaviṣayatvēnōpalabhyatē tathā ’tra pratyayārthōpasarjanaprakr̥tyarthaviṣayā sarvasya svasaṁvēdyā | na ca tatō ’nyadbalavatkāraṇamasti | tasmādaprasaṅgaḥ kartuḥ pradhānatvasyēti | ucyatē |

dhātvarthasya pradhānatvaṁ na tāvadiha janmani |
autsargikō na ca nyāyō matpakṣē hi nivartsyati ||


[p. 903]
bhāvapradhānatvādākhyātēṣu na kadāciddhātvarthasya nityaṁ karaṇabhūtasya prādhānyamiti sthitam | na ca dhātvartha ēva bhāva ityuktam | nanu pratītivaśātkartr̥prādhānyaṁ tāvannivr̥ttam | satyaṁ nivr̥ttaṁ na tu bhavatpakṣē | kiṁ tarhi, asmatpakṣē | yō hi bhāvamēva pratyayārthaṁ vadati tasya prakr̥tipratyayārthaprādhānyanyāyō laukikī pratītirubhayamapi na virudhyatē | yasya tu kartaiva śuddhaḥ pratyayārthastasya naiva kēnacidbhāvōpādānamiti tatprādhānyānugamalakṣaṇaṁ na syāt | lakṣaṇata ēva kartuḥ prādhānyaṁ prāpnōti | tacca pratītiviruddham | tatra yadi pratītiranugantavyā tatastadanusāryēva pratyayārthalakṣaṇaṁ praṇētavyam | tacca bhāvapratyayārthavādibhirēva praṇītaṁ nētaraiḥ| atastairatikrāntāyāṁ laukikaprasiddhāvabhidhēyatvavatkartuḥ prādhānyamabhyupagantavyamiti kriyāyāstādarthyaprasaṅgaḥ | āha | tatraitatprasajyatē tatra tādarthyasaṁbandhamēva śrutirupādattē | prakr̥tipratyayārthayōḥ punarapētatādarthyaviśēṣaṇaviśēṣyabhāvamātraṁ pratīyatē | tatra yadyapi viśēṣaṇatvēna dhātvarthasyōpasarjanatā tathāpi rājapuruṣa ityādiṣviva kadācidaṅgāṅgibhāvō viparītaḥ syāt | tathā hi |

viśēṣaṇatayā rājā puruṣasyōpasarjanam |
arthayōḥ śēṣaśēṣitvē tasyaivēṣṭā pradhānatā |

api ca |

niḥsaṁdigdhapradhānatvaṁ pācakādiṣu kārakam |
tathāpi tu na tādarthyaṁ kriyāṇāmavadhāryatē ||

tathā ca paśvēkatvapuṁstvādiṣu samānapadōpādānalakṣaṇaśrutisaṁbandhēṣu vākyēna kriyārthatvēnāvadhāryamāṇēṣu vakṣyatē ‘na śrutirbrūtē vākyārthō nēti’ | tēnātrāpi śakyaṁ vaktuṁ na śrutirbrūtē prakaraṇārthō nēti | api ca |

prādhānyēnēha kartr̥tvaṁ yadi nāmābhidhīyatē |
tatastātparyatō vācyaṁ guṇatvamavadhāritam ||

prādhānyēnābhidhānaṁ tātparyēṇābhidhānaṁ na śēṣitvēna | tadiha yadi kartr̥tvaparamākhyātaṁ tataḥ sutarāṁ guṇatvamabhihitaṁ bhavati | na hyakurvankartētyucyatai | yaśca yatkarōti sa tasyaikāntēna guṇabhūtaḥ | tēnāsyānupapannaṁ śēṣitvēna prādhānyam | ētadaudāsīnyābhidhānapakṣē ’pi vaktavyam | yattūktamabhidhīyatē kēvalaṁ pratyayēna kartā guṇapradhānabhāvastvarthādbhaviṣyatīti | tatrāpi yadi vastumātratvēna kartā ’bhidhīyatē, tata audāsīnyāvasthānādyathēṣṭamaṅgāṅgibhāvaṁ
[p. 904]
pratipadyēta | sa tu kartr̥rūpatvēna guṇātmanaivābhidhīyata iti nāstyaudāsīnyāvasthānam | yadapyuktaṁ guṇatvēnābhihitō ’pi dvitīyayākāṅkṣayā punaḥ prādhānyaṁ pratipatsyata iti | tadapi śrutivirōdhādayuktam | ākhyātēna hi śrutyaiva guṇaparyāyātmanā kartr̥tvamabhihitaṁ tatpaścādvyāvartayataḥ śrutivirōdha āpadyēta | na ca tatkalpanāmantarēṇānarthakyaprasaktiḥ, yata ēvaṁ kalpyēta | prakaraṇēna prayōjanasaṁbandhasiddhēḥ | yathaiva cānabhihitē kartari niṣpratidvaṁdvaṁ prakaraṇaṁ viniyōgāya paryāptaṁ bhavati tathaivaṁrūpēṇābhihitē ’pyavirōdhaḥ | na caika ēva pratyayaḥ sakr̥duccaritaḥ śaknōti guṇapradhānatvē yugapadabhidhātum | tatraikasminnāśrīyamāṇē yadi prādhānyamāśrīyatē tataḥ kriyāguṇatvalakṣaṇaṁ kartr̥tvamutsr̥jya tayāpyamānatvēna karmatvaprasaṅgāttatraiva lakārōtpattēryagātmanēpadādikaraṇādanyarūpa ēva śabdaḥ syāt | athōcyēta sarvaḥ kartā kiṁcitprayōjanamanuddiśya kriyāyāṁ na pravartatē | tataśca dvayātmakamēva kartr̥tvaṁ sādhakarūpaṁ kriyāphalasvāmirūpaṁ cēti | ubhayarūpēṇābhihitē satyākāṅkṣādvayaṁ prasr̥taṁ kriyātō nirvartayiṣyata iti | tadayuktam | kutaḥ |

kartr̥tvaṁ sādhakatvēna siddhaṁ taccābhidhīyatē |
svāmitvaṁ tu tataḥ paścātpramāṇāntaragōcaraḥ ||

yadyapi svāmitvēna vinā kartr̥tvaṁ nōpapadyatē tathāpi pramāṇāntaralabhyē tasminnākhyātairanuṣṭhātr̥tvāṁśamātramabhidhīyatē | tathā ca svāmitvapratipādanārthāstatra tatra svargakāmādiśabdāḥ prayuktāḥ | tasmādguṇatvamēva kēvalaṁ kartr̥tvam | ataścaitadēvam | tathā hi |

acētanē ’pi kāṣṭhādau kartr̥tvamabhidhīyatē |
na ca tatra phalōddēśastasmānnaiṣā ’vadhāraṇā ||

vyāpi hi kartr̥lakṣaṇamaṅgīkartavyam | na ca phalōddēśasya vyāpitvam, acētanēṣvabhāvāt | sādhakatvaṁ tu vyāpi | tēna tadēvāśrayitavyam | tasmānnaiva puruṣārthatā yuktēti | tasmānnārabdhavyam | atrābhidhīyatē | yadyapi śrutyā śēṣatvaṁ nābhihitam | tathāpi yadēva tadviśēṣaṇatvēnōpasarjanatvaṁ tadēva śēṣatvamapyāpādayati | tēna hyēkaṁ tāvattādarthyamabhidhānātmakamupāttamēva | kēvalamanuṣṭhānē ’pi tadēvāṅgīkartavyam | rājapuruṣādiṣvapi śabdārthavr̥ttyā rājādīnāṁ guṇatvamēva prāptaṁ pramāṇāntaravaśēna tu viparītaṁ kalpyatē | tacca saktvadhikaraṇē darśitam | na caitāvatā śabdārthatvaṁ bhavatītyuktamēva | yaśca vastutō ’pi tatra rājñō guṇatvāṁśastamēvōpādāya śabdaḥ pravartatē | asti cāsau | katham |


[p. 905]
bibhrāṇaḥ puruṣaṁ rājā guṇatvaṁ tāvadr̥cchati |
svāmitvaṁ bhajatē paścādvivakṣā tu yathāruci ||

tatra yadā rājaviśiṣṭaḥ puruṣō vivakṣitastadā śabdārthānuguṇyādēkāntēna vastugatamapyupakārakatvaṁ vivakṣitavyam | yadā punarupakāryatvaṁ vivakṣyatē tadā tasya viśēṣyalakṣaṇāpattē rājājñākaratvēnōpakārakabhūtāḥ puruṣā viśēṣaṇaṁ bhavantīti puruṣarājaśabda ēva prayōktavyaḥ | prayōgadvayasya vidyamānasya tāvadvyavasthāhētāvarthadvayē saṁbhavati kimiti vakṣyamāṇakriyōpayōgāpēkṣayā vivakṣābhēdamātrēṇa kliṣṭāṁ vyavasthāmāśrayiṣyāmahē | tēna bhūtaṁ nimittamālōcya śabdē prayujyamānē rājapuruṣa ityatrōpakārāṁśakr̥taṁ śēṣatvamēva vivakṣitamiti gamyatē | yatrāpi gōgarbhadāsādisvāminyatyantāvidyamānamēva śēṣatvaṁ tatrāpyupakārakatvasaṁbhavādupacaritamiti draṣṭavyam | athāpyēvamādīnāṁ mukhyatvasiddhyarthamupakārakatvamēvōpasarjanatvaṁ na śēṣatvam | tathāpi śēṣasyaivaṁ phalavattvādētatpratyāsannataraṁ na śēṣiṇa iti śēṣatvapratipattyarthatvamēva vijñāyatē | pācakādāvapi sarvatra tatkr̥tavr̥ttilābhādupakārakatvasadbhāvātkriyāṇāmupasarjanatvaṁ na nirvartyatvēnāvasthānātprādhānyam |

nanvēvaṁ sati ‘prōkṣitābhyāmulūkhalamusalābhyām’ ityatrāpi prōkṣaṇasya dravyārthatvaṁ prāpnōti | kasya vaitadaniṣṭam | nanvēvaṁ sati hantipiṣiprayuktatvāpūrvaprayuktatvavicārō virudhyatē | kathaṁ nāma virudhyatē | yadā ’nyadēvatatprayuktatvamanyacca tādarthyam | avasthitē hi dravyārthatvē kāryaprayuktō hi dharmaḥ kimanantarakāryēṇa hantinā piṣiṇā ca prayujyatāmuta vyavahitēnāpūrvēṇēti | yō ’pi ca tādarthyavicārastatra sō ’pyēvamēvōlūkhalamusalāparityāgēnaiva draṣṭavyaḥ | kiṁ yattayōrhantipiṣisādhanatvaṁ tadarthamētatprōkṣaṇamuta yadapūrvasādhanatvaṁ tadarthamiti |

tirōhitaṁ ca karmatvaṁ na gr̥hṇīyādapi kriyām |
āvirbhūtaṁ tu kartr̥tvamākhyātasthaṁ grahīṣyati ||

kr̥dantābhihitāni kārakāṇi tirōhitatvānna śaknuyurapi nāmārthatvēna kriyāṁ grahītum | suptiṅantasthāni tvāvirbhūtatvācchaknuvanti | yattu paśvēkatvādivadapētatādarthyasaṁbandhō na kratvarthatvēna virōtsyata iti | tatrōcyatē |

kārakēṇa gr̥hītatvādēkatvādēḥ kriyārthatā |
kārakaśrutigamyatvādbādhatē dravyaśēṣatām ||

kārakōpasarjanībhūtasya dravyasya pratyāsattimātrēṇa saṁkhyādayaḥ śēṣāḥ saṁbhavēyuḥ | tē tvatyantapratyāsannapradhānabhūtēna kārakēṇāpahr̥tya kriyāyai nīyantē | na tvēvaṁ dhātvarthānāṁ
[p. 906]
kēnacidbalavattarēṇa pramāṇēna kratvarthatvamavagamyatē, yēna kartr̥tvaśēṣatā bādhyēta | yattu kartr̥tvasya guṇātmakatvātprādhānyābhidhānē sati sutarāṁ guṇatvaṁ prāpnōtīti | tadasat | kutaḥ |

kartṝṇāṁ śāstragamyē ’rthē cētanānāmadhikriyā |
vidhiśca na bhavēttēṣāṁ phalasaṁkalpanādr̥tē ||

yadyapyanuṣṭhātr̥mātrātmakaṁ kartr̥tvaṁ tathāpi tadbuddhivipūrvakāriṇāṁ phalasaṁkalpanamiśram | tādr̥śānāmēva vaidikēṣu karmasvadhikārō nācētanānām | vidhiyuktāścaitāḥ sarvāḥ kriyāḥ | pratiṣēdhānāmapi vidhipratyayasaṁbandhādhīnatvāt | na ca puruṣārthakartavyatāmantarēṇa vidhiḥ saṁbhavati | tēnāvaśyamanuṣṭhātr̥tvēnōcyamānaḥ puruṣaḥ kimapi mamaiṣā kriyā sākṣātpāramparyēṇa vōpakariṣyatītyadhyavasyati | sākṣādupakārakē ca saṁbhavati na pāramparyōpakārakalpanā labhyatē | na ca saṁskārānarhaḥ kartā | kratuphalādhāratvēna saprayōjanatvāt | kastasyōpakāra iti cēt | sarvathā tāvatsāmānyēnōpakāramātramavadhāritam | tāvatā ca kratvarthatvaṁ vyāvartitam | tadviśēṣāvadhāraṇaṁ ca yathēṣṭaṁ kalpayiṣyatē | na tadatrōpayujyatē | tasmānna kratvarthatā | yadyapi ca prādhānyāṁśaḥ kartr̥tvavacanēnānabhihitastatra cānantargatastathāpi tadanyathānupapattyaiva pratyāyitatvātsaṁbadhyatē | yathā svargakāmādiśabdēna puruṣaviśēṣavacanēnānuktamapi svargasya sādhyatvaṁ kalpayiṣyatē | tathā svāmitvamapi buddhipūrvakāriṇaḥ puruṣasya phalalipsayaiva kartr̥tvapratītyā pratipatsyatē | tatra yathaiva dēvatāyāḥ karmaṇā ’bhiprēyamāṇāyāḥ prādhānyaṁ yāgasādhanatvapratipattyarthamēva jñāyatē na prādhānyasvarūpaparyavasāyitvēna, tathēha guṇatvaṁ prādhānyasiddhyarthamēva draṣṭavyam |

guṇabhāvō hi kartṝṇāṁ na dhātvarthānpratīṣyatē |
bhāvanāyāṁ tu śēṣasya dhātvarthaḥ kiṁ na tē guṇaḥ ||

yasyāpi kartā pratyayārthastēnāpyavaśyaṁ pratītivaśādbhāvanā ’bhyupagantavyā | tataścaikapratyayōpādānātprādhānyācca saiva kartāramaṅgī karōtīti na dhātvarthāṅgatā bhavatīti | sa tu bhāvanāyāṁ vyāpr̥tastāmanyathā kartumaśaknubandhātvarthamēvāṅgī karōti | na cōbhayātmakatvaṁ vipratiṣiddhaṁ, viṣayānyatvādēva | yadi dhātvarthamēva prati guṇatvamēva kalpyēta tataḥ sakr̥dupādānē vipratiṣiddhamiva syāt | iha tu bhāvanāṁ prati guṇatvaṁ dhātvarthēṣu prādhānyamisyavirōdhaḥ | svabhāvaścōbhayātmakaṁ vastu, yadi tathaiva śabda upādattē kiṁ tatra vipratiṣiddham | athavaikaṁ śabdādēkaṁ sāmarthyādityavirōdhaḥ | sarvathā ’sti tāvatkartuḥ prādhānyaprasaktiriti puruṣārthō dhātvarthaḥ prāpnōti | athaṁ cāparō viśēṣaḥ |


[p. 907]
kriyāntarēṇa saṁbandhaḥ pācakādēḥ pratīyatē |
tatra śabdārthamātrēṇa bhavēddhāturviśēṣaṇam ||

śabdārthavastvarthātmanōbhayaprakārasyōpasarjanatvasyāyaṁ vivēkaḥ | pācakaṁ rājapuruṣaṁ vānayētyatra puruṣasyānayanasaṁbandhinaḥ pācakō rājā vā śabdārthamātratayōpasarjanatvaṁ pratipanna iti śēṣatvaṁ yāvanna gacchēdapi | vadēdityēvamādiṣu tu kartuḥ kāryāntarasaṁbandhānupādānānna śabdārthōpasarjanatvamākāṅi‏kṣatamiti pariśēṣādvastvarthōpasarjanatvamēva śēṣatvamavadhāryatē | tasmādastyabhidhānapakṣē dhātvarthānāṁ puruṣārthatvē pramāṇamiti | nanvēvaṁ satyanabhidhīyamānō ’pi samānapadōpāttabhāvanālakṣitaḥ prakaraṇātsa ēva pratyāsannataraḥ śaknōti dhātvarthasya prayōjanākāṅkṣāṁ nirvartayitumityabhidhīyamānapakṣatulyatvaṁ prāpnōti | naiṣa dōṣaḥ |

sa śabdō lakṣaṇāṁ yāti yaḥ śrutyā nōpayujyatē |
śrutyarthēnōpayuktē tu lakṣaṇā nāntarīyakī ||

abhidhīyamānō hyagamyamānaviśēṣayā śrutyā tantrēṇōpāttō yadyatkāryamupatiṣṭhatē tattatsarvaṁ nirākāṅkṣīkartuṁ samartha iti na kvacicchāstrārthatvāddhīyatē | lakṣyamāṇaḥ punarādita ēva naiṣa śāstrēṇōkta ityēvaṁ tāvatpratīyatē | na ca tēnānukta ādartavyō bhavati | tadyadi lakṣaṇābījaṁ śāstraṁ tatrōpasaṁhariṣyatē | tataḥ śāstrārthatvamadhyavasāya pramāṇī kariṣyatē | sarvamēva śāstraṁ yadā śrutyarthaḥ karmaṇi nōpayujyatē tadā lakṣaṇārthamātmānaṁ prāpayati | śrutyartha ēva cēha bhāvanōpayujyatē | na ca yugapacchrutilakṣaṇāvr̥ttyupayōgitvamavakalpatē | tasmādyathaiva pūrvō dhāvatītyuktē saṁbandhitvādaparō gamyamānō ’pi na kāryēṇa saṁbadhyatē tathēhānyaparē ’pi śabdabalātsaṁbandhī kartā gamyata ēva kēvalamityavadhāraṇānnōpayōgitvēna gr̥hyatē | yā cāsau pratītiḥ sā guṇatvēnāpyupayuktēti na punaḥ prādhānyakalpanāmapi karōti | tadā ca bhāvanā kartāramātmasiddhyarthamananyathāsaṁbhavamātrēṇōpasarjanīkr̥tamēva gamayati na pradhānabhūtamiti niṣpramāṇikaiva prādhānyapratipattirbhavēt | na hi taṁ pradhānabhūtaṁ bhāvanā gamayituṁ samarthā | tēna yadaiva kartā pradhānatvaṁ pratipattumārabhatē tadaiva kimētasya
[p. 908]
pramāṇamityanviṣyamāṇē śabdō bhāvanā cōbhayamapyudāsīnam | na ca tatō ’nyatpramāṇamasti | tasmādarthavānabhidhānānabhidhānavicāraḥ | kiṁ prāptam | prāyēṇa vācō ’nr̥tavādinītvādyatpuruṣasyātmārthē vadanē ’nr̥taṁ prasaktaṁ tasyaiṣa pratiṣēdhaḥ puruṣāṇāṁ pratyavāyaparihārārthō vidhīyata iti | kutaḥ |

vadēditi śrutēratra puruṣaḥ saṁpratīyatē |
vidhirapyarthavānēvaṁ kratvarthē ’narthakō bhavēt ||

samānapadōpāttēna hi kartrā saṁbandhaḥ śrautatvātprakaraṇaṁ bādhatē | yō ’pi vidhivyāpāraḥ sō ’pi puruṣārthadharmapakṣē ’tyantāprāptō vidhīyamānō ’rthavān | kratvarthapakṣē tu prayōgavacanēnaivōpanītamātradhātvarthavidhānātprātyātmikō vidhiranarthakaḥ syāt | taddarśayati—itarathā vadanaṁ bhavatītyētāvatyarthēsakartr̥kaṁ sāvidhikaṁ ca padaṁvadanamanutiṣṭhēdityēvaṁrūpamanarthakaṁ syāt | tasmādvidhayastāvatpuruṣārthāḥ | tataśca pratiṣēdhānāmapi tadanusāritvātpuruṣārthatvasiddhiḥ | tata ātmōpakārāya puruṣō nānr̥taṁ vadēditi śāstrārthō ’vadhāryatē | sūtramidānīṁ yōjayati | sa cāyamarthaḥ puruṣasya prāgēva darśapūrṇamāsādhikārādupanayanasamakālamēva smr̥titaḥ prāptastēna puruṣasya saṁyōgātkratusaṁyuktavadanaṁ nityānuvādaḥ | kathaṁ punaḥ puruṣārthatāyāṁ kratusaṁyuktagrahaṇam | ucyatē |

siddhāntē kratusaṁyuktaṁ samāmnāyēna vōcyatē |
yadvā prakaraṇaprāptyā saṁyuktaṁ bādhagōcaraḥ ||

yadētattatkratusaṁyuktamabhiprētaṁ, kratusaṁyuktaṁ vā samāmnātaṁ, prakaraṇādvā yatkratusaṁyuktaṁ prāptaṁ tatpuruṣārthabhūtatvānnityānuvādaḥ syāditi |nanvēṣā śrutistasyāḥ smr̥tērmūlamiti |

sarvā tāvatsmr̥tirnityaṁ śrutimūlapramāṇikā |
tēna smr̥tyarthavācitvānnānuvādō bhavēdasau ||

yadi tu smr̥tēḥ svātantryēṇa prāmāṇyaṁ bhavēttatastadvaśēna śrutirnityānuvādō bhavēdapi |
[p. 909]
tasyāstu mūlabhūtā śrutiravaśyaṁ kalpanīyā | tatkimanyāṁ kāṁcitkalpayitvēyamanuvādī kriyatāmutēyamēva mūlaṁ bhavatvityasyāṁ pratyakṣēṇōpalabhyamānāyāṁ nānyasyāḥ kalpanāyāṁ pramāṇamasti | dvayaṁ hi tathā niṣpramāṇakamāśrīyēta | śrutaparityāgāśrutakalpanābhyupagamāt | tasmānnityānuvādō nēti | yattvatrōttaraṁdarśapaurṇamāsayōriti hi smaryēta | upanayanakāla ēva cāsyōpadēṣṭārō bhavanti | api ca puruṣadharma ityupadiśanti | tasmānnaiṣā smr̥tirataḥ śrutēriti |naivaitatpaurvāparyēṇa saṁbaddhaṁ dr̥śyatē | tathā hi |

yadi prakaraṇaṁ tyaktvā puruṣārthēyamiṣyatē |
tataḥ smr̥tisamānārthā nēṣṭā mūlaṁ kathaṁ śrutiḥ ||

yadi hi kratvarthā satī śrutirmūlatvēnābhyupagamyatē tata ubhayōrmūlamūlinōraikarūpyasvābhāvyādasyāścātadrūpatvānmūlatvaṁ na syāt | iyaṁ tu yataḥ prakaraṇaṁ bādhitvā puruṣārthadharmatvēna sthāpitā tēnōpanayanasamakālamēva prāpnuvatī kimiti śrutiḥ smr̥tērmūlaṁ na bhaviṣyati | kimiti vā darśapūrṇamāsayōriti smaryatē | kā cōpanayanakālapuruṣārthatvōpadēśayōrviruddhatā | tēnāyuktaṁ mūlatvanirākaraṇamiti | naiṣadōṣaḥ | katham |

pūrvapakṣāstrayō hyatra bhāṣyakārasya saṁmatāḥ |
pūrvasminmūlamūlitvaṁ parayōstvanuvādatā ||

yadyatra kēvalapuruṣadharmatvamēva pūrvapakṣaḥ syāttatō ’yamasaṁbaddhō granthō bhavēt | iha tvētadgranthānyathānupapattyaiva trayaḥ pakṣāḥ kramavantō hr̥dayē vr̥ttikārasya viparivartamānā gamyantē | tatra prathamaṁ tāvatsūtranirapēkṣaḥ kēvalapuruṣārthatvapakṣaḥ | tasmiṁśca naiva smr̥tirupanyasyatē | yadi tvavaśyamupanyasitavyā tatō mūlamūlibhāvābhyupagamēnaiva nētavyā | tasmiṁstu vidhyanuvādavikalparahitē parigr̥hītē sūtrapadāgamitaṁ paśyannanuvādatvasamarthanārthaṁ kratuyuktapuruṣadharmapakṣaṁ hr̥di kr̥tvā ‘sa cāyamartha upanayanakāla ēva pratiṣiddhaḥ’ iti bravīti | tatra parastamēva kēvalapuruṣārthatvapakṣamaṅgīkr̥tya mūlatvapratipattyā ’nuvādatvamākṣipati | siddhāntavādī tu ‘naiṣā tasyā mūlam’ iti bruvannimaṁ pakṣaṁ parigr̥hṇāti | naiva kēvalapuruṣārthatvaṁ mayā ’ṅgīkr̥taṁ, kiṁ tarhi, ‘prakaraṇaviśēṣādvā
[p. 910]
tadyuktasya saṁskārō dravyavat’ ityanēna kratuyuktapuruṣadharmō ’mikramaṇavadvijñāyatē na sārvatrivakaḥ | ēvaṁ śrutiḥ prakaraṇaṁ cōbhayamapyanugrahīṣyatē | tataśca smr̥tiraviśēṣēṇa pravr̥ttā naṁ viśēṣasthayā śrutyā mūlatō nirākāṅkṣīkartuṁ śakyata ityavaśyamātmānurūpaśrutyantaraṁ mūlaṁ kalpayati | tasmiṁśca kalpitē tadarthaikadēśāntargatatvāddarśapūrṇamāsayajisthaḥ pratiṣēdhō ’nuvādī bhavati | yō hyupanayanādārabhyānr̥taṁ varjayati varjayatitarāmasau darśapūrṇamāsasthaḥ | tasmādupanayanamaraṇāntarālavartitvāddarśapūrṇamāsayōrnityaprāpta ēva puruṣasyānr̥tavadanapratiṣēdhō ’nūdyatē na mūlatvam | ‘api ca puruṣadharma ityupadiśanti’ ityētadapi kēvalapuruṣadharmōpadēśitvēna smr̥tēḥ pūrvēṇaiva yōjayitavyam | athavā ’nēnaiva pakṣāntaraṁ parigr̥hyatē | naivātra kratvarthapuruṣārthōpanyāsaḥ kriyatē | kiṁ tarhi | darśapūrṇamāsayōranr̥tavadanapratiṣēdhaḥ śrūyatē | sa kimaprāptavidhiruta prāptānuvāda iti | kiṁ prāptaṁ, smr̥tikr̥tātsaṁyōgānnityānuvāda iti | nanu cānya ēva smārtaḥ saṁyōgaḥ puruṣārthō ’nyaścaiṣa kratvartha iti | satyamēvam | tathāpi nityānuvādaḥ | kutaḥ |

puruṣaṁ hi parityajya nānr̥taṁ prāpyatē kratau |
puruṣē tanniṣiddhaṁ cēnniṣiddhaṁ tatkratāvapi ||

yadyapi puruṣārthātpratiṣēdhātkratvarthaḥ pratiṣēdhō viṣayāntaraṁ bhavati tathāpi prasaṅgōpanatārthatvānna vidhitvaṁ pratipadyatē | na hi puruṣaḥ svārthaṁ cānr̥taṁ varjayiṣyati kratvarthaṁ ca vakṣyatīti saṁbhavati | tasmātpuruṣārthapratiṣēdhāntarālapātitvātkratōrapyastyēva pratiṣēdha iti nityānuvādatā | na caitasminpakṣē mūlamūlibhāvāśaṅkā | smr̥tau puruṣadharmatvōpadēśāt | athavādita ēvārabhya darśapūrṇamāsayōriti hi smaryētētyādi samastamēvōttaram | atō mūlāntaraprabhavasmr̥tyarthānuvādamātramēva kratupraśaṁsārtham | anyārthaprasaktairapyēvamādibhiḥ kraturyujyamānō bahvaṅgatvēna praśastaḥ pratibhātītyarthavādatā || 12 ||


[p. 911]
kēvalapuruṣārthatvapakṣē tāvadbhāpyakāraḥ saṁyōgāntaraṁ varṇayati | smr̥tau hi ‘satyaṁ brūyāt’ iti | dharmāya satyaniyamaḥ śrūyatē | ‘nānr̥taṁ vadēt’ iti tvanr̥tapratiṣēdhaḥ | bhinnau caitāvarthau | na cānyacchrūyamāṇamanyasya śrūyamāṇasyānuvādō bhavati | tasmādvidhiḥ | nanu dvayyēva puruṣasya vākyapravr̥ttiḥ, satyavacanamanr̥tavadanaṁ ca | tatra yadā satyaṁ niyataṁ tadā ’rthādēvānr̥taṁ pratiṣiddhaṁ bhavatītyanuvādatvaṁ prāpnōtyēva | naitadēvam | kutaḥ | saṁyōgāntarādēva | sa nāmānuvādō bhavati yō ’tyantasamānā rthatvēnāvadhāryatē | asti ca vidhipratiṣēdhayōḥ phalabhēdādarthabhēdaḥ | katham |

vidhiḥ pravartamānō hi śrēyaḥsiddhyai pravartatē |
pratiṣēdhaḥ punaḥ pāpānnivartayati bhēdataḥ ||

‘satyaṁ brūyāt’ ityasyāṁ hi bhāvanāyāṁ prayōjanākāṅkṣā sarvavidhīnāṁ puruṣārthaphalatvātsvargādinā nivartyatē | tēnaiṣō ’rthaḥ, sati vacanadvayēna vyavahārē satyavacanēna vyaharannabhyudayēna saṁbadhyata iti | tatra satyaṁ bruvāṇasya svargō bhavati | anr̥tavādinastu na guṇō na dōṣaḥ | tathā ‘nānr̥taṁ vadēt’ ityanēnāpi pratiṣēdhēnānr̥tavadanānnarakaprāptirbhavati | satyavadanāttu na dōṣō na guṇaḥ | tasmādarthabhēdādubhayōrapyapunaruktatayā vidhitvam | āha | bhavēdētatsaṁyōgāntaram | yadi smr̥tau satyaṁ brūyādityētāvanmātramēvōcyēta | tasyāṁ tu satyavacanāvidhivadanr̥tapratiṣēdhō ’pi bhēdēna smaryatē | tasmānna saṁyōgāntaramiti | ucyatē |

prajāpativratasthatvātatrānīkṣaṇayuktitaḥ |
paryudāsēna satyasya vidhirityavagamyatē ||

ananr̥taṁ hi vadēdityēvaṁ hi tatrāpi niyamyatē | tataścāstyēva saṁyōgāntaram | na hi dārśapūrṇamāsikē kaścitparyudāsahēturasti vrataśabdaprayōgō vikalpaprasaktirvā | śāstra
[p. 912]
prāptapratiṣēdhēṣu hi vikalpō nārthaprāptipūrvakēṣviti vakṣyati | tasmādvidhiriti | yadā tvēvaṁ pratyavasthīyatē yathā prajāpativratavyatirēkēṇāpyēvamādaya pratiṣēdhāḥ smr̥tiṣu santīti tadaivaṁ saṁyōgāntaraṁ vyākhyātavyam |

smārtaḥ puruṣamātrasya saṁyōgaḥ svārthasiddhayē |
ayaṁ tu kratusaṁyuktapuruṣārthaḥ phalāntarē ||

nanvētēnaiva hētunā sāmānyaprāpnyapēkṣayā viśēṣasyānuvādatvaṁ yuktam | naitadasti | pūrvavadēva phalabhēdāt | yō hi smārtō ’nr̥tapratiṣēdhastēnaitāvadavagatam | ātmadōṣaparihārāya puruṣēṇa nānr̥taṁ vaditavyamiti | tatra yadā darśapūrṇamāsasthō ’pi tadatikramaṁ karōti tadā bāhyātikramavadasya svayaṁ pratyavāyamātraṁ syānna karmaphalapratibandhaḥ | na hi śuddhapuruṣadharmātikramaiḥ kratavaḥ pratyavayanti | tathā hi |

yō nāma kratumadhyasthaḥ kalañjādīni bhakṣayēt |
na kratōstatra vaiguṇyaṁ yathācōditasiddhitaḥ ||

kratavō hi svasaṁbandhinau vidhipratiṣēdhāvapēkṣamāṇāstadatikramē sati viguṇā bhavanti | yē puruṣagatā vidhipratiṣēdhāstē kratvantaragatā ivāsya sadasadbhāvayōraviśiṣṭāḥ | na hi tēṣu guṇabuddhirutpannā, yēnātikramē vaiguṇyabuddhiḥ syāt | tēna darśapūrṇamāsayōranr̥taṁ vadan, narakaṁ ca prāpnuyāt, darśapūrṇamāsaphalaṁ cāvikalamēvāpnuyāditi ca smr̥tyarthaḥ | śrautaḥ punaḥ prakaraṇayuktapuruṣadharma ityatraiṣō ’rthō vijñāyatē | varjitānr̥tavacanakēna puruṣēṇa kr̥tau darśapūrṇamāsau phalaṁ sādhayata iti | prakaraṇasāmarthyāddhi puruṣagatamapūrvasādhanatvaṁ lakṣayitvā ’nr̥taṁ pratiṣiddham | atastadatikramē darśapūrṇamāsāpūrvamēva vaiguṇyānna syāt | na tu puruṣasyaiva kaścitpratyavāyaḥ | na hi tadānīṁ pratyavāyaḥ kalpyamānaḥ svatantrapuruṣasaṁbandhitvēna kalpayituṁ śakyatē | tasmādasti saṁyōgāntaramiti vidhiḥ | ēvaṁ śuddhakratudharmēpakṣē ’pi kratupuruṣapratyavāyaviśēṣātsaṁyōgāntaraṁ vyākhyēyam | tēna nityānuvādastāvanna bhavati | yastu kratudharmatvatadgatapuruṣadharmatvayōrviśēṣastamupariṣṭādvakṣyāmaḥ | ubhaya
[p. 913]
thā ’pi vidhisiddhēridānīṁ nōpayujyata iti nōcyatē | parastvāha | gr̥hṇīma ētadvidhiriti | pūrvōktēnaiva kāraṇēna puruṣadharma iti vadāmaḥ | ubhāvidānīṁ pūrvapakṣāvāsātē | yaśca puruṣamātradharma ēva satyavidhēḥ saṁyōgāntaratvēna yaśca kratuyuktapuruṣadharma iti | tatrāpyuttaram |

sarvākhyātēṣu kartṝṇāmiṣṭā naivābhidhēyatā |
yā tu tēbhyaḥ pratītiḥ sā saṁyōgāntaratō bhavēt ||

sarvatraiva tāvacchabdāduccaritādanēkō ’rthō gamyatē | na ca tāvatā sarva ēvābhidhēyō bhavati | tadbhāvabhāvitvānyathānupapattyadhīnatvādvācakaśaktikalpanāyāḥ | sa nāmārthō ’bhidhīyatē yatra śabdasya vācakaśaktiḥ kalpyatē | kva cāsavadr̥ṣṭā satī kalpyatē yatra tatkalpanāmantarēṇa pratītiprayōgau nāvakalpētē | yatra tvanyaviṣayayaiva śaktyā ’kalpitayā tayā ’nyatrāpi tau sidhyatastatrānupalabdhyā śaktyabhāvaḥ pratīyatē | yathākr̥tiśabdānāṁ vyaktau siṁhādiśabdānāṁ ca māṇavakādau tadiha pacatyādiśabdōccāraṇādiyantō ’rthā gamyantē, bhāvanādhātvarthakartr̥tatsaṁkhyāpuruṣōpagrahakālaviśēṣāḥ | tēṣāṁ tu kaḥ śābdaḥ kō ’rthāditi vibhāgō na jñāyatē | lakṣaṇaṁ caitāvadyō ’rthānna gamyatē sa śabdārtha iti | bhāvanāyāstāvanna śabdavyatiriktaṁ pratyāyakaṁ paśyāmaḥ | tatra kālādīnāṁ vyabhicāri tvāt | saṁbhavanti hi vinā ’pi bhāvanayā kālasaṁkhyādayaḥ | kartr̥dhātvarthābhyāmavyabhicārādgamyata iti cēnna | kr̥dantavadaprādhānyapratītiprasaṅgāt | yadi kartrā dhātvarthēna ca bhāvanā gamyēta tataḥ pācakādiśabdēṣviva tirōhitasvarūpā gamyēta | prādhānyapratyayāttu śabdārthatvādhyavasānam | na ca tayā kālādayaḥ pratipadyantē | kālāntarasaṁkhyāntaradhātvarthāntarapuruṣōpagrahāntarēṣvapi dr̥ṣṭatvāt | ēvaṁ kālasaṁkhyādīnāṁ parasparavyabhicārādēvā
[p. 914]
gamakatvaṁ vācyam | yādr̥śaśca guṇabhūtaḥ kartā ’trāvagamyatē na tādr̥śēna vinā bhāvanō papadyata ityarthāpattyā ’numānēna vā śaktā gamayitum | kārakāntarē ’pi saṁbandhēna vyabhicārādaśaktēti cēt | na | anyasaṁbandhamātrātmakavyabhicārānabhyupagamāt | dvidhā hyēkaḥ saṁbandhyanēkēna saṁbadhyatē | kaścitsaṁbandhyantaraṁ parityajan, kaścitpūrvāparityāgēna | tatra yaḥ parityajyānyatrānyatra vartatē sa vyabhicārādagamakō bhavati | yathōrdhvatvaṁ sthāṇupuruṣayōḥ | na ca tatrānyasaṁbandhaḥ kāraṇaṁ vyabhicārasya | kiṁ tarhi | tēna vinā ’pi pravr̥ttiḥ | yastvanyatrāpi vartamāna pūrvāvagatasaṁbandhyaparityāgēnaiva vartatē yathā śiṁśapātvaṁ vr̥kṣatvapārthivatvadravyatvasattvēṣu | na tasyānaikāntikatvaṁ, sarvēṣu pratyāyanaśaktyavidhātāt | bhāvanā ca kārakēṣu vartamānā na vikalparūpēṇa vartatē | kiṁ tarhi | sarvēṣu yugapat | na cēdr̥śaṁ vyabhicāritvamucyatē | anyatrāpi vr̥ttau pūrvāparityāgāt | ataḥ sarvakārakāṇyasaṁśayaṁ gamyantē | yatrāpi nāmākarmakatvātsaṁpradānāpādānayōstu bāhyataratvādapratītyā vyabhicāra āśaṅkyatē, tatrāpi tēṣāmēva na tu kartuḥ kadācit | na hi kvacitkartr̥rahitā kācitkriyā vidyatē | tanmūlatvātkriyāpravr̥ttēḥ | tadavyabhicārēṇa vēha sutarāṁ prayōjanam | yāvaditarāṇi vyabhicaranti tāvatkēvalakartr̥pratyāyanasāmarthyamasyāḥ sphuṭataraṁ vyajyatē | samarthanīyaṁ ēvaṁ cēṣō ’rthaḥ saṁkhyāsaṁbandhē karturasādhāraṇatāsiddhyartham | āsitiṣṭhatyādiṣu karaṇānapēkṣaṇāccalanapatanādiṣu cādhārānāśrayaṇādakarmakēṣu karmābhāvāt, āsanasthānavacanādiṣu saṁpradānāpādānābhāvātkarttaiva sarvabhāvanāsvēkāntasaṁnihita ityasādhāraṇatvēna tiṅvācyayā saṁkhyayā saṁbhantsyatē | kartr̥viśiṣṭā cēha saṁkhyā gamyatē na kārakāntaragatēti sarvēṣāṁ pratyakṣam | tatra yadi kaścidvadētsamānē sarvakārakāṇāṁ gamyamānatvē kasmātkartraiva saṁkhyāsaṁbandhō na karaṇādibhirapīti | sa vaktavyō yathaiva bhavata iti | sa cēd brūyānmama kartā saṁkhyā caikēna śabdēnōpāttau parasparaṁ niyamyētē iti tēnānabhidhēyēbhyō bāhyēbhyō nivr̥ttā saṁkhyā kartaryēva vartiṣyata iti | tatraivaṁ pratyavasthēyam | atha samānē kārakatvē kiṁ kāraṇaṁ bhavataḥ kartaivābhidhīyatē na kārakāntarāṇīti | tatrāvaśyaṁ phalāvagamyā śabdaśaktirēva śaraṇaṁ pratipattavyā yatastadviṣayā buddhirutpadyata iti | sā cāsmatpakṣē ’pyaviśiṣṭā |

yataḥ kartr̥gatāṁ saṁkhyāṁ pratīmaḥ kēvalāmataḥ |
tasmādētāvatī śaktistiṅāṁ kāryātpratīyatē ||


[p. 915]
samānē bhāvanayā kārakōpasthānē kaḥ śaktiniyamē hēturiti cēt | uktaṁ yastava samānē kārakatvē kartrabhidhānē śaktiniyamahēturiti | na ca śaktayaḥ paryanuyujyantē yathākāryaṁ vyavasthayā ’nugantavyā ityuktam | api ca | bhavatā kartrabhidhānē śaktiṁ kalpayitvā bhūyastadgatasaṁkhyābhidhānē śaktiḥ kalpayitavyā | nanvēkapratyayōpādānādēva tatsiddhērna kalpanāntaramāśrayiṣyatē | kutaḥ svalvanēkaśaktikalpanayā vinā niyamaḥ sidhyati | avaśyaṁ hyētadapi kalpanīyaṁ yatsamānē saṁkhyābhāktvē ’bhihitasyaiva saṁkhyāmāha nānabhihitasya | śaktyā hi vinaitadēva viparītamapyucyēta yataścābhidhīyatē kartā tata ēvāsya na vaktavyā saṁkhyā varamanabhihitānāmētāvatā saṁvibhāgaḥ kr̥ta iti | na cābhihitatvaṁ kēvalaṁ vyavasthākāraṇaṁ bhavati | tēnaiva pratyayēnābhihitānāmapi bhāvanākālōpagrahapuruṣaviśēṣāṇāṁ saṁkhyāsaṁbandhābhāvāt | prādhānyapratītā bhāvanaiva sutarāṁ saṁbadhyēta | yadi tvayōgyatvāttadasaṁbandhō ’bhidhīyatē tadgamyamānēṣu kārakāntarēṣvapyaviśiṣṭam | athōcyēta | asti tēṣāṁ saṁkhyāsaṁbandhayōgyatvaṁ yēna śabdāntarābhihitayā saṁbadhyata iti, tadbhāvanādiṣvapi bhāvanādiśabdāvihitēṣu samānam | athēha tēṣāmasattvabhūtatvādayōgyatvamiti | tadayuktam | asattvabhāvasyaiva paryanuyuktatvāt | na hi saṁkhyādisaṁbandhāyōgyatvādanyadasattvabhūtatvam | tatraitadēvābhyupagantavyam | tādr̥śēna śabdēnābhihitā saṁkhyā bhāvanādayō vā na parasparaṁ saṁbandhuṁ śaknuvantīti | tacca tulyam | ētadabhihitāyāḥ kārakāntarasaṁbandhāyōgyatvāt | kathamayōgyatvamiti cēt | śabdaśaktivaśēna bhāvādiṣvivētyuktam | nanu cākhyātābhihitasaṁkhyāyōgyatvaṁ karmaṇō dr̥ṣṭamiti tasya saṁbandhaḥ prāpnōti | yathā pacyata ōdana iti | naitadasti | kutaḥ |

yathaiva kvaciduktvā ’pi karmānyatra na vakṣyati |
tathaivaitasya saṁkhyā ’pi śabdaśaktērvyavasthitā ||

yō hi manyatē karmaṇaḥ kvacittiṅabhihitasaṁkhyārhatvaṁ dr̥ṣṭamatō ’nyatrāpi tēna mavitavyamiti, tasya kvacittiṅantābhidhēyatvadarśanātsarvatrābhidhēyatvamapi syāt | atha tatkathaṁ cidvyavatiṣṭhatē tataḥ saṁkhyā ’pi tathaiva vyavasthāsyata ityacōdyamētat | tatraitatsyāt | kartr̥viśiṣṭā saṁkhyā ’bhidhīyamānā na śakyā kartāramanabhidhāya vaktumiti | ucyatē |

viśiṣṭagrahaṇaṁ nēṣṭamagr̥hītaviśēṣaṇam |
abhidhānabhidhānē tu na kēna cidihāśritē ||


[p. 916]
agr̥hītaviśēṣaṇē tadanuraktā viśēṣyabuddhirnōpajāyata iti tadgrahaṇamādartavyam | na tvanabhihitaviśēṣaṇatvēna kiṁcidduṣyati | yadi nāmānabhihitamapi viśēṣaṇaṁ kēnacidanyēna pratyāyyamānaṁ viśiṣṭapratyayōtpādanāya paryāptaṁ bhavati kiṁ tatrābhidhānānurōdhēna | asti cēha bhāvanayaiva pratyāyitasya karturviśēṣaṇatvaśaktiriti nābhidhānamapēkṣatē | sarvatra viśiṣṭapratyayēṣu caitadavasthitam | na cēdanyēna śiṣṭā iti | tatra viśiṣṭapratyayē jātē viśēṣaṇaviśēṣyayōḥ kiṁ śabdēnōpāttaṁ kimanyēnēti parīkṣāyāṁ yatra yatra viśēṣyamanyataḥ sidhyati tatra viśēṣaṇē śabdavyāpārō yatra viśēṣaṇamanyatō labhyacē tatra viśēṣyē | sarvatra ca viśiṣṭapratyayādēvārthāpattyaikasya dvayōrvā ’vayavayōrviśēṣaṇaviśōṣyayōrvyāpāraḥ śabdē kalpyatē | sā cānyathānupapattirūpatvādananyalabhyē viṣayē bhavati | tadiha viśēṣaṇabhūtaṁ viśēṣyabhūtaṁ vaikatvaṁ tāvannānyatō labhyatē yēnānabhidhēyaṁ kalpyēta | yadi hi kartā tatpratipādayituṁ śaknuyāttata ākr̥tinyāyēna sa ēvābhidhēyaḥ | itarattu vyaktivadgamyamānamityāśrīyatē | tasya tu vyabhicārēṇāśaktatvādēkatvamapyabhidhēyamēvāśrayaṇīyam | tataśca tava saṁcaritāyāmabhidhānaśaktau gamyamānalakṣaṇāpannaḥ kartā satyapi viśēṣaṇatvē nābhidhēyaḥ saṁpadyatē | yadā tvēkatvamēva viśēṣaṇaṁ tadā ’pyavaśyaṁ tadēva prathamataramabhidhātavyam | taccēdabhihitaṁ kṣīṇaśaktiḥ śabdaḥ kartāramanyataḥ sidhyantamapēkṣatē | sidhyati cāsau bhāvanāta iti nābhidhānaśaktikalpanāhēturbhavati | yattvanyānyapi kārakāṇi pratīyantē, na taiḥ pratītairapratītairvā kaścidupakārō ’nupakārō vā bhavati | sarvathā tāvadyaḥ prārthitaḥ kartā sa pratītaḥ | yadi tvanyadapi pratīyatē kiṁ nō bādhyatē | tēna hyapratītēna vayaṁ bādhyēmahi, nābhyadhikapratyayēna | pratītānyapi tu karaṇādīni śabdaśaktivaśātkartrabhilāṣiṇyā saṁkhyayā na grahīṣyantē | na hi tayā yadyatpratītaṁ tattad grahītavyam | sarvatra hi pratītyapēkṣāyōgyatvādi grahaṇē kāraṇaṁ bhavati | tadatrōbhayasiddhēna saṁkhyāyāḥ kartr̥gāmitvēna kārakāntarāṇyanapōkṣitatvādayōgyatvācca saṁnihitānyapi na saṁbandhitvaṁ pratipadyantē | na ca tēṣāmapi tiṅabhihitasaṁkhyābhilāṣō vidyatē | sarvatra subabhihitasaṁkhyāparicchēdyatvāt | na caiṣā saṁkhyā sāmānyarūpēṇa pratītā satī saṁbadhyantarampēkṣatē | kathitō hi padavākyayōrviśēṣaḥ paurvāparyaniyamāt | tadyāvadēvēha
[p. 917]
dhātvarthaḥ pratītastāvadēva kā ’pi bhāvanā kartā ca kaścidbhaviṣyatītyavadhāryatē | tataśca pūrvatarapratītē kartari saṁkhyā kēvalaivābhidhīyamānā viśēṣaṇatvaṁ viśēṣyatvaṁ vā pratīpatsyatē |

yadvā bhāvanayā kartā prathamaṁ pratipadyatē |
na saṁkhyāsaṁgatēścāsti tadatikramakāraṇam ||

satyapi kārakasaṁbandhāviśēṣē bhāvanā pūrvaṁ tāvatkartāramapēkṣatē gr̥hṇāti ca | tadadhīnatvādhitarakārakasamabadhānasya | kartr̥vyāpārasāmānyarūpaiva cāsau tamēva viśiṣataḥ paryupasthāpayati | kārakāntarāṇi tu dhātvarthasaṁbandhitvātsarvajaghanyētikartavyatātmakavyāpāranibandhanatvādvā bahiraṅgatarāṇi bhavanti | na ca kiṁcitkāraṇamasti, yēna prāthamyaprādhānyōpasthitakartratikramēṇa kārakāntarāṇi saṁkhyā gacchēt | api ca | yasya kārakasyāvāntaravyāpāraṁ dhātuḥ prādhānyēnāha—sa kartēti | vyākaraṇē ’pi kārakāntarāṇi kartāramēvāvirbhūtarūpaṁ jñāpayanti | tēna sa ēva saṁkhyayā saṁbadhyatē | abhihitavacca viśēṣarūpēṇa pratīyatē | kārakāntarēṣu tādr̥garthābhāvādanādarēṇa sadapi gamyamānatvamasagiva pratibhāti | paramārthanirīkṣaṇavēlāyāṁ tvavinābhāvāttānyapi bhāvanayā tulyavadupamthāpyanta iti nātyantamanādr̥tāni | nanvēvaṁ sati ‘ōdanaḥ pacyatāṁ tvayā’ ityādiṣu karmasaṁkhyābhidhānaṁ na prāpnōti ti | kutaḥ |

prādhānyēnātra nōpāttā dhātunā hyōdanakriyā |
mā bhūtasyaiva kartr̥tvamabhidhēyaṁ na bhāvanā ||

mātraudanavyāpārō dhātunā prādhānyēnōpādīyatē yataḥ karmaṇō viśēṣapratītasya saṁkhyōcyēta | mā bhūttasyaiva kartr̥lakṣaṇāpannatvātkarmatvamutsr̥jya kartr̥tvam | akartr̥tvādēva ca na tadvyāpārō bhāvanā | tēna tathāpi na viśēṣarūpēṇa karmaṇaḥ paryupasthānam | avaśyaṁ ca puruṣavyāpāra ēva prādhānyēna vaktavyaḥ | anyathā hi paravyāpārē ’sya niyōga ēva na bhavēt | ākhyātapadēna cākalpitaṁ kartr̥tvaṁ padāntarōpāttasyāpi nāvirbhavēt | tataśca tvayētyapi tr̥tīyā na syāt | tadvyāpārēṇa vā ’nabhibhūtavyāpāraṁ karma tēnānāpyamānatvātkarmatvaṁ hitvāvirbhūtavyāpāratayā kartr̥tvēna pratipadyētēti svasaṁbandhatyāgēna kartr̥saṁkhyayaiva saṁbadhyēta | tēna pacatiśabdavadēva pacyata ityēvamādyabhihitā ’pi saṁkhyā ’nabhibhūtatvātkarturēva prāpnōti na karmaṇa iti | ucyatē |

yasyāpi kārakaṁ vācyaṁ tasyāpyētatprasajyatē |

[p. 918]
na cōbhayāśraya dōṣamēkaścōdyō vicārayan ||

sarvathā |

yallakṣaṇō hi bhavataḥ kartā sannabhidhīyatē |
karma vā tādr̥śasyaiva yatra saṁkhyā ’bhidhīyatē ||

tadyadi mama karmōtpannalakārēṣvapi karturēva saṁkhyā prāpnōti tavāpi tarhi tatra kartrabhidhānēna bhavitavyama | atha tatra tava kathaṁcitkarturanabhidhānaṁ tadvanmamāpi tatsaṁkhyānabhidhānamityadōṣaḥ | tadētadava śyamāvābhyāmēvaṁ parihartavyam | savatraiva tāvadīpsitatamanvādvastulakṣaṇaṁ kārakāntarēbhyaḥ karmaṇa prādhānyaṁ bhāvyāṁśēna ca tadvyāpārasya bhāvanāntarga tatvam | tatra yadā tatprādhānyamākhyātēnaiva darśayāmīti vivakṣyatē tadā satyapi kartuḥ śabdārtharūpēṇa liṅdhātubhyāmabhidhīyamānapradhānabhūtasāmānyaviśēṣarūpavyāpāratvē tāvatā ca kartr̥tvalābhē ’parasya vastulakṣaṇasya prādhānyasya vivakṣitatvātkarmaṇi tatsaṁkhyāyāṁ vā lakārōtpattiḥ | yadā tu khalu tadvidyamānamapyavivakṣitatvāddhātuviśēṣavaśēna vā naiva tadastītyavagamyatē śabdārtharūpaprādhānyamātrē vivakṣā bhavati, tadā supā karmaprādhānyābhivyaktimaṅgīkr̥tya kartāri tatsaṁkhyāyāṁ vā lakāra utpadyatē | karaṇādīnāṁ tu na vastulakṣaṇā nāpi śabdalakṣaṇā prādhānyavivakṣā ’stīti nityamēva bāhyaśabdōpādēyatvam | kēcitpunarāhuḥ | yadaivaṁvidhaṁ śabdasāmārthyamavagamyatē yathā ’yaṁ karturēva saṁkhyāṁ śaknōti vaktumayaṁ karmaṇa ēvēti tadā ’ntarēṇāpi bhāvanōpasthāpanaṁ saiva saṁkhyā ’nanyaviṣayatvēnābhihitatvātkartāramupādāsyatē | tadyathā śōṇaśabdō ’nyēnānupāttē ’pyaścē tadgataṁ guṇaṁ vadannātmanaivāśvatvamapi gamayati | tathā ca satyanēnaiva nyāyēna sarvē gavādayō ’pyanabhidhēyāḥ prāpnuvanti | katham |

kaścittadgata ēvēha liṅgasaṁkhyādirucyatām |
sa ēvābhihitaḥ paścādgavādīnjñāpayiṣyati ||

ētāvatī cēcchabdaśaktiḥ kalpitā tadgatamēvaiṣā guṇaṁ bravīti | kiṁ tataḥ paraṁ śaktyantarakalpanayā | pūrvayaiva vyavahārōpapattēḥ | ayaṁ tvēvamādiṣvēkaśabdōpāttatvēna saṁbandhaniyamō na śabdaśaktivaśēna | tataḥ kartr̥saṁkhyādiṣvapi tadēvābhyupagantavyamityanabhidhēyatvahāniḥ | tatrāparē manyantē |


[p. 919]
śōṇē ’pi naiva vājitvamanuktvā tadgatē ’bhidhā |
dr̥ṣṭā hi na kvacidbuddhiragr̥hītaviśēṣaṇā ||

kathaṁ hyaśvatvē ’nucyamānē tadavacchinnaraktatvapratyayō jāyēta | raktatvāviśiṣṭō hyasau guṇō gamayiṣyatīti cēnna | gavādiṣu vyabhicārāt | aikāntikaṁ hi gamakaṁ bhavati | na ca raktatvamaśvatvāvyabhicāri | dravyamātraṁ tvaikāntikatvādgamayēnna tadviśēṣam | tasmādubhayōrapyaśvatvaraktatvayōranyōnyavyabhicāritvēnāgamakatvādvastvantarōpasthāpitānyataragrahaṇāsaṁbhavācca śōṇaśabdābhidhēyatvamabhyupagantavyam | na hi tatra vastvantarasādhāraṇyēnāśvatvamēvaikāntikaṁ kēnacidgamitam | kartuḥ punaraikāntikaṁ bhāvanayōpādānaṁ viśēṣarūpēṇa cētyuktam | athavā ’stu śōṇaśabdēnāśvatvaikārthasamavāyiguṇamātrābhidhānam | kathamanavagataviśēṣaṇā viśēṣyē buddhiriti cēt | ucyatē |

aśvatvaṁ naiva śōṇasya viśēṣaṇatayēṣyatē |
guṇajātyantaraṁ tvētaddaivāttatsaṁgatiṁ gatam ||

yadi hi raktatvamātramayaṁ brūyāttatō ’śvatvēna viśēṣaṇamākāṅkṣēcchaktyantaraṁ vā, yēna tadē kārthasamavāyyēva raktatvaṁ vadēt | ēṣa tu yathaiva sattāguṇatvayōravācakastathā raktatvamatikramya śōṇatvaṁ nāma raktāvāntarajātiṁ vadati | sā cāśvēṣvēva vidyatē na gavādiṣvityaśvatvaṁ pratīyatē na raktatvādivatsaṁśayō bhavati | kīdr̥śaṁ punastadgavādiraktatvātirēkēṇa śōṇatvaṁ yadaścēṣu samavētamanyatra cāsamavētamiti | ucyatē |

sarvapuṁsāṁ svasaṁvēdyaṁ pratijāti guṇāntaram |
kvacittasya viśēṣēṇa kvacitsāmānyatō ’bhidhā |

sarvajātiṣu tāvatsvavyaktimātrānusāriṇaḥ kr̥ṣṇaśuklaraktatvādayō vilakṣaṇaḥ pratyakṣamupalabhyantē | tatra kvacitsatō viśēṣasya vācakaḥ śabdō nāstīti pramāṇāntaragamyaviśēṣamaṅgīkr̥tya sāmānyamātrēṇābhidhēyatvam | kvacitpunaḥ śōṇādiviśēṣaśabdāsadbhāvādviśēṣarūpēṇābhidhānam | tathā kvacidapabhraṁśēna kaścidviśēṣaḥ pratidēśamabhidhīyatē | yathā rauhiṇikā gauriti | na kadācidaścāyāṁ śāṭyāṁ vā raktaguṇāyāmēvamabhidhānaṁ bhavati |
[p. 920]
tasmājjātyantarāṇyēva śōṇatvakarkatvagauratvādīnyaśvamanuṣyādisabandhīnyabhidhīyamānāni tēṣvapi pratyayamādadhati yathā gōtvaṁ sāsnādimatsviti na vācyatvamāśaṅkayam | ētēnaiva kumārakarabhakalabhakiśōravatsabarkarādayō viśiṣṭajātisaṁbaddhabayōviśēṣavacanatvēna manuṣyōṣṭrahamtyaśvādīnāṁ grahaṇē satyapyavācakā iti vyākhyātam | tathā hi |

bālatvādau samānē ’pi tadgataiścēṣṭitādibhiḥ |
vayōbhēdāḥ prasidhyanti pratijāti vyavasthitāḥ ||

atha yaduktaṁ gavādiṣvapi tadgatasaṁkhyādimātrābhidhānādēva jātiviśēṣasiddhēranabhidhēyatvaṁ prasajyata iti | tatra brūmaḥ |

na śōṇatvādivansaṁkhyā jātibhēdē ’pi bhidyatē |
ubhayōrabhidhēyatvaṁ nātra śabdēna tāvatā ||

yadi hi śōṇatvādivadgavāśvagatānāmēkatvādīnāmapi pratyakṣēṇa viśēṣō lakṣyēta tata ēvaṁ kalpyēta | yadi ca yathā śōṇaprātipadikamavibhaktāvayavaṁ guṇāśvatvayōrvācakamāpadya mānamanēkaśaktikalpanābhayādanyataravācitvēnādhyavasīyamānamaśvatvasya vyabhicāritvēnāgamakatvādavyabhicāriguṇavacanatvēnāvadhāritamēvaṁ gōtvasaṁkhyayōrapi samānaśabdābhidhānabhājōranyatarasyāvyabhicāritayā vācakatvamavadhāryēta | na tu tadasti | saṁkhyāyāstāvatsarvatra paricchēdātmakatvānna kaścidbhēdō dr̥śyatē | na ca tāvānēva śabda ubhayōrvācakatvēna saṁbhāvyatē | anvayavyatirēkābhyāṁ prātipadikēna jātyabhidhānādvibhaktyā ca saṁkhyābhidhānāt | na cānēkaśabdasyānēkārthakalpanādōṣaḥ | yadi tatrānēkasya śabdasya śaktyanēkatvaṁ na kalpyēta tatō ’nyatarasyānarthakatvamēva bhavēt | na ca saṁkhyāsaṁkhyēyayōravyabhicāritvaṁ, yēnānyataraducyamānamitarasya gamakaṁ syāt | tathā hi |

paricchēdō gabādīnāṁ na kayācinna saṁkhyayā |
na kvacicca na saṁkhyēyē saṁkhyā saiva pravartatē ||

nanu ca liṅgaṁ prātipadikēnaivōcyamānaṁ pratijātaṁ vilakṣaṇamavyabhicārirūpēṇa pravartamānaṁ śōṇatvāditulyaṁ syāt | naitadēvam |

acētanēṣu yattāvadgamyatē na vilakṣaṇam |
tēna vr̥kṣādijātīnāṁ vācyatvaṁ na niṣēdhati ||


[p. 921]
tathā yatrāpi ṭābādisaṁbandhātstrī pratīyatē |
tatrāpi prāk tatō jātērvācyatvamavadhāryatē |

yadyapi ṭābādayaḥ strīliṅgasya dyōtakatvānna bhēdēna vācakā bhavanti | pūrvasyaiva ca śaktyantaramāvirbhāvayanti tathāpi prāk ṭābādibhyō yacchabdarūpaṁ tasyāpratītāvasthē liṅgē jātiṁ prati śaktiḥ kalpitā na paścādapanētuṁ śakyā | tathā yatra vibhaktisaṁbandhāt puṁstvaṁ napuṁsakatvaṁ cābhivyajyatē tatrāpyēvamēva jātyabhidhānaṁ yōjyam | yatra tu prāgēva vibhaktēstannivr̥ttau vā satyāṁ śuddhādēva prātipadikādanyataraliṅgapratyayō bhavati yathā hastī nā dēvadattaḥ śrīḥ sarit tōyaṁ vārīti, tatra tathātvābhyupagamē ’pi na kiṁcidviruddham | athavā vinā ’pi śabdavibhāgēnārthapratītāvutpādyamānāyāṁ sarvasvasaṁvēdyēna vibhāgēna prathamataraṁ jātiṁ pratipadyatē | kiṁca |

vyaktidharmaśca puṁstvādiḥ prāktatō na pratīyatē |
na ca jātāvabuddhāyāṁ vyaktiḥ kaiścitpratīyatē ||

tēna kāmaṁ liṅgamēva jātigamyaṁ bhavēnna jātirliṅgagamyā | nityaṁ cōpasarjanībhūtamaivētadgamyamānaṁ nārhati prādhānyēna pratīyamānāyā jātērabhidhēyatvaṁ vārayitum | na ca gōpaśvādiśabdēṣvanyataraliṅgābhivyaktirjātivadasti | tasmājjātistāvadabhidhēyā | sā yatra liṅgaṁ na vyabhicariṣyati tatra gamiṣyatyapi | yatrāpi vyabhicārē satyanyataḥ pratīyatē tatra tadēva gamakaṁ tadanugr̥hītā vā jātiḥ prātipadikaṁ vēti yathēṣṭaṁ kalpyatē | tasmānna śōṇāditulyatā | pacatyādiśabdēṣvapi yadi saṁkhyā sarvakārakāntaravyāvr̥ttarūpā kartr̥mātrānusāriṇī śōṇatvavadupalabhyēta tatastayā nāma kartā gamyatāṁ, tāvatā ’pyanabhidhēyō bhavatyēva | yadā tu pūrvōktēna nyāyēna saṁkhyābhēdō na labhyatē, prativastu cānantānyēkatvādijātyantarāṇi na śakyantē kalpayituṁ tadā bhāvanādhātvarthābhyāmēvōpādānamādartavyam | kiṁca |

śōṇādīnāṁ na cānyēna jātirbuddhau nidhīyatē |
klēśastēnāśritastatra na tvatrāpyēvamiṣyatē ||

yadi śōṇasyāpi kaścidanyō ’śvamupanayēnnaivāsau svayaṁ kliśyēt | saṁkhyāyāśca bhāvanādhātvarthāvupanētārāviti na svayamāyasyati | bhāvanōpasthānē cōktō viśēṣaḥ | tasmādanabhidhēyasyaiva karturviśēṣyatvaviśēṣaṇatvōpapattērapramāṇamabhidhānaśaktikalpanamityavagacchāmaḥ |
[p. 922]
ēvaṁ nyāyēnāvadhāritē kaścidāgamavirōdhaṁ darśayannāha—prakr̥tipratyayau pratyayārthaṁ saha brūta ityācāryōpadēśātkartā śabdārthaḥ karma cētyavagamyata iti |

laḥ karmaṇīti sūtrēṇa caśabdātkarttarīti ca |
ādēśasthānivattvācca liṅarthau kartr̥karmaṇī ||

nanu sūtrārthēnaivāgamavirōdhē darśitē prakr̥tipratyayau pratyayārthamityētasaṁbaddham | kathamasaṁbaddham | yadā pūrvēṇa nyāyēna kartuḥ prādhānyamapi pūrvapakṣavādinā darśayitavyaṁ tadētadabhidhānaṁ prādhānyaṁ cōbhayamapi smr̥tisiddhaṁ darśayati | yasmātprakr̥tipratyayau saha brūtaḥ pratyayārthaśca kartā karma ca smaryatē, tasmātkriyāviśiṣṭayōstayōrabhidhānādastyēva śrutiprakaraṇa virōdha iti | tatra ‘laḥ karmaṇi ca’ ityatra tāvadēkāntēnābhidhēyatvēna kartr̥karmaṇōrupādānam | ‘kartari śap’ ityatra punarēkamabhidhēyatvadarśanam | anyattu kartarīti parasaptamī | na ca śabdasaṁnivēśē kartā paratrāvasthitaḥ saṁbhavatyataḥ ‘ānarthakyāttadaṅgēṣu’ iti śabdē kāryaṁ vijñāyatē | tatraiṣō ’rthaḥ—kartr̥vācini sārvadhātukē pratyayē paratrāvasthita iti | sarvathā tāvatpratyayārthaḥ kartētyuktamācāryaiḥ | tasmādayuktamanabhidhēyatvānumānamiti | taducyatē |

vācyavācakasaṁbandhō nācāryairupadiśyatē |
anyathā ’nupapattyā hi vyavahārātsa gamyatē ||

tatra nāmāgamavirōdhō yukta udbhāvayituṁ yatra nyāyāgamau samānaviṣayau bhavataḥ | iha tu nyāyasyānya ēva viṣayaḥ kiṁ vācyaṁ kiṁ gamyamānamiti | anya ēva vyākaraṇasmr̥tērēkārthaprayuktānāṁ kaḥ sādhuḥ kō ’pabhraṁśa iti | na cānyaviṣayēṇānyaviṣayasya durbalasyāpi bādhō yuktaḥ | kimuta vācyagamyamānaviṣayatvēna pratyakṣamēva sarvasvasaṁvēdyasya | tēna yadyapi kartā śabdārtha ityēvamācāryā vadēyustathāpi svaviṣayādanyatra vadantō nādartavyā bhavēyuḥ | tē tu naiva tathā vadanti | nanu pratyakṣamēva sūtramudāhr̥tam | satyaṁ na tu śāstrasvarūpamālōcya | kiṁ tarhi | ēkadēśālōcanēna | na ca tāvanmātrēṇa śāstravirōdhōdbhāvanaṁ śakyam | kutaḥ |

sarvāṇyēva hi śāstrāṇi svapradēśāntaraiḥ saha |
ēkavākyatayā yuktamupadēśaṁ pratanvatē ||

yadi śāstraikadēśālōcanēna tadviruddhatvamabhyupagacchatā śāstravirōdha udbhāvyatē tataḥ ‘surā na pātavyā’ ityasyāpyēkadēśēna pānaṁ hi vihitamakurvan śāstraviruddhaṁ kuryāt | tathā
[p. 923]
bhinnavākyēṣu ‘yāvajjīvamagnīhōtkaṁ juhōti’ ityādimātrāpēkṣayā dīkṣitō ’pyajuhvan pratyavēyāt | vyākaraṇē ’pi ‘midērguṇaḥ’ ityētāvanmātrē dr̥śyamānē bhinna ityatra guṇākaraṇaṁ śāstraviruddhaṁ syāt | tasmānnaikadēśēna virōdha udbhāvanīyaḥ | āha ca—

anya ēvaikadēśēna śāstrasyārthaḥ pratīyatē |
anyaśca paripūrṇēna samastāṅgōpasaṁhr̥tau ||

viśēṣēṇa tu vyākaraṇē | tatra hyēkaikasminpadē prāyēṇāṣṭādhyāyī vyāpriyatē | tēna ‘laḥ karmaṇi ca’ ityasvaikadēśāntaraparipūrṇasya yō ’rthastēna saha virōdhaḥ parihartavyaḥ | ihacaitāvatā pratyayavidhiḥ paripūryatē |pratyayaḥ |paraśca |ādyudāttaśca |anudāttau supsitau |dhātōḥ |tatrōpapadaṁ saptamīstham |kr̥dātiṅ |vā ’sarūpō ’striyām |vartamānē laṭ |kartari kr̥t |laḥ karmaṇi ca bhāvē cākarmakēbhyaḥ |lasya | tibādayaḥ |anudāttaṅita ātmanēpadam |śēṣātkartari parasmaipadam | yuṣmadasmadupapadādiṣu madhyamādayaḥ |tiṅastrīṇi trīṇi prathamamadhyamōttamāḥ |tānyēkavacanadvivacanabahuvacanānyēkaśaḥ |bahuṣu bahuvacanam | dvayēkayōrdvivacanaikavacanē iti | parāṇi ca saṁjñāparibhāṣādirūpēṇa lōpāgamavarṇavikārādiśāstrāṇi sarvāṇyēkaṁ vākyam | ēkavākyatā ca sati viśēṣaṇaviśēṣyabhāvē bhavati nānyathā | sō ’pi ca sāmānādhikaraṇyēna vā bhavati samānavibhaktyantānāṁ, vaiyadhikaraṇyēna vā | kriyākārakarūpaḥ śēṣaśēṣirūpaśca | tadihānaupayikatvādavayavānta
[p. 924]
rāṇyupēkṣya lādēśāḥ kartari karmaṇi ca bhavanti |ēkasminnēkavacanam | dvayōrdvivacanam | bahuṣu bahuvacanamityētēṣāṁ viśēṣaṇaviśēṣyabhāvaḥ sāmānādhikaraṇyavaiyadhikaraṇyapravr̥ttiśca cintyatē | tatra tāvadbahudvayēkaśabdāḥ saṁkhyāvacanāstāmanabhidhāya saṁkhyēyē vr̥ttyasaṁbhavādityākr̥tyadhikaraṇē sthāpitam | pātañjalē ’pi ca kēṣu bahuṣviti praśnapūrvakamupakramya tatra dōṣānabhidhāya saṁkhyāvacanatvamēvāvadhāritam | bahutvē dvitvaikatvayōriti vivaraṇāt | kathamantarēṇa bhāvapratyayaṁ bhāvapradhānō bhavati nirdēśa iti pr̥ṣṭē bhavati yadā prathama ēva guṇaḥ svaprādhānyēna vivakṣyata iti vyākr̥tam | tathā hi |

pūrvamēva guṇaḥ kaścitsvātantryēṇa vidhīyatē |
kaścida dravyāṅgabhāvēna tatō niṣkr̥pya cāparaḥ ||

yatra guṇaḥ prathamamēva svapradhānō vivakṣitastatrānutpādyaiva bhāvapratyayaṁ vinā ca sāmānādhikaraṇyaṁ saṁbaddhō bhavati paṭasya śukla iti | yatra tu dravyōpasarjanatvēna ca na nipkarṣō vivakṣyatē tatra sāmānādhikaraṇyaṁ bhavati śuklaḥ paṭa iti | yatra punarupasarjanatvēna vivakṣitvā paścānniṣkarṣavivakṣā bhavati tatra yasya guṇasya hi bhāvāt dravyē śabdanivēśastadabhidhānē ‘tvatalau’ iti bhāvapratyayōtpattiḥ | svaprādhānyavivakṣāyāṁ tvasāvanaṅgatvād guṇa ēva na bhavati na taddvārēṇa dravyē śabdanivēśaḥ | tēna nāsau tadā tasya dravyasya śabdaprayōgaṁ bhāvayatīti bhāvapratyayēna nābhidhīyatē | pūrvamēva niṣkr̥ṣṭatvānniṣkarṣakāriṇaḥ pratyayasya niṣphalatvaṁ syāt | tadā tarhi nityaṁ saṁkhyēyē ṣaṣṭhyaiva bhavitavyam | satyamēṣa utsargaḥ | kadācittu yathaiva guṇavacanaḥ śabdō guṇōpasarjanadravyapratipipādayiṣayā tacchabdasamānādhikaraṇō bhavatyēvamēva guṇyupasarjanaguṇavivakṣāyāṁ guṇaśabdānurōdhēna sāmānādhikaraṇyaṁ bhavati | tulyō hi hēturabhēdōpacāralakṣaṇayōḥ | tathāpi tvēṣa prayōgō na pracura iti na śīghramitaravatpratibhāti | yadā tu nāma kathaṁcidāpatati tadaitēna nyāyēnānusartavya iti kathyatē | tasmādastyantarēṇāpi bhāvapratyayaṁ pratyayayōgyavastupradhānō nirdēśaḥ | ēvaṁ ca sati ‘dvyēkayōḥ’ iti dvivacanaṁ samarthitaṁ bhaviṣyati | anyathā hi |

dvyēkasaṁkhyēyasaṁghātē bahutvamupajāyatē |
dvyēkēṣviti bhavēttatra yadi saṁkhyēyatantratā ||

saṁkhyēyapradhānē hi nirdēśē dvau caikaścēti kr̥tē bahuvacanamēva prāpnōti | saṁkhyāprādhānyē ti dvitvaikatvayōḥ prādhānyādātmīyasaṁkhyānirdēśō bhavati dvyēkayōriti prayōgaḥ | kasmā
[p. 925]
tpunarviśiṣṭamēva bhāvapratyayēna na nirdiśyatē | vaktr̥vivakṣāyā bahupakāratvāt | athavā yadi bahutvē bahuvacanamiti kriyēta tatō yathā vaipulyaṁ mahattvaṁ vā śabdasyārthaḥ, bahuḥ samudrō bahurōdana iti | yacca triprabhr̥tīnāṁ dvitvātirēkasāmānyaṁ tayōrubhayōrapyaviśēṣēṇa bahuvacanaṁ prāpnōti | tatra bahuṣvityucyatē | kathaṁ nāma bhēdanibandhanasaṁkhyāvācyēva bahuvacanaṁ syāt | ataśca bahurōdana ityēkavacanaṁ siddham | yastu saṁkhyāprādhānyapakṣē tadēkē manyanta ityēkatvaprādhānyādēkavacanaprasaṅgaścōditaḥ sō ’nyatvavācyatvēna parihr̥taḥ | tasmādbahutvādiṣu bahuvacanādīnīti siddham | ēvaṁ ca sati tiṅvidhānē lādēśatvātkartari tibityēkaṁ vacanam | ēkavacanasaṁjñatvanāccaikatvē tibityaparam | tatra yadi vā ’nayōḥ parasparamasaṁbadhya tipaiva kēvalēna saṁbandhaḥ syāt kartari tibēkatvē vēti | athavaikasminkartarīti pratipannaviśēṣaṇāviśēṣyatvayōstibviṣayatvam | tatra na tāvadaviśēṣitayōstipā saṁbandhaḥ | kutaḥ |

anēkasminnapi prāptiḥ kartari syāttipastathā |
sarvakārakasaṁsthē ca saikatvē ca prasajyatē ||

yadi hi svatantramēva kartaryēkatvē cānyōnyanirapēkṣavākyabhēdēna tibvidhānamiṣyatē tataḥ prayōgakālē tadvadēva nairapēkṣyamiti dvibahuṣvapi kartr̥ṣu prāpnōti | kārakāntaragatē ’pi vaikatvē | tasmādavaśyaṁ prathamaṁ viśēṣaṇaviśēṣyasaṁbandhō ’bhyupagantavyaḥ | sa caikavibhaktyantatvatsāmānādhikaraṇyēna | tatrāpi śrautatvābhāvādēkasya lakṣaṇāvr̥ttirvibhaktivipariṇāmēna vā vaiyadhikaraṇyasaṁbandhaḥ | sāmānādhikaraṇyē tāvadavasthitasaṁkhyāprādhānyānurōdhēna kartr̥śabdō lakṣaṇāmabhēdōpacāraṁ vā bhajatē naikaśabdaḥ, | saṁkhyēyapradhānyaprasaṅgāt | tataśca sāmānādhikaraṇyasaṁbandhamarthaṁ mukhyayā vr̥ttyā darśayitumupasarjanē ṣaṣṭhī prayuktākarturēkatva ityartha iti | athavā bhinnārthaviṣayē sāmānādhikaraṇyaṁ na bhavati | na ca vyadhikaraṇayōrēkavibhaktyantayōḥ ṣaṣṭhyā vinaivaṁjātīyakaḥ saṁbandhō ’vakalpatē | na ca saṁbandhamantarē
[p. 926]
ṇābhiprētō ’rthaḥ sidhyati | tadā ’vaśyaṁ kartavyē ’nyataravibhaktivipariṇāmē tēnaiva nyāyēna saṁkhyāprādhānyānnityaṁ ca viśēṣaṇē ṣaṣṭhīprayōgādēvaṁ vipariṇāmēna kathyatēkarturēkatvaiti | dūrāpagataścātraikatvasya vibhaktivipariṇāmaḥ | arthāntarabuddhiprasaṅgāt | yadi caikatvasya kartari karmaṇi cētyucyatē tatō ’nya ēvārtha āpadyēta | ēkatvaṁ yaḥ karōti yacca tasya karmēti | tasmātkarturēkatvaityēvamādinā darśitē kartr̥karmaviśiṣṭā ēkatvādayaḥ pratyayavācyāḥ śāstrānugatā ityavirōdhaḥ | ēvaṁ ca vyākhyāyamānē yallaukikēna nyāyēna bhāvanātaḥ prāptatvātkārakānabhidhānamavagataṁ tadapyanugataṁ sūtrairbhiviṣyati | sūtrākṣarāṇi ca ‘dvyēkyōḥ’ ityēvamādītyētadapēkṣya niyamyamānāni viśēṣaṇaviśēṣyatvādinyāyānugatāni bhaviṣyanti |laukikanyāyānugataśca sūtrārthaityasyāparō ’pyabhiprāyō yathā lōkē kartr̥karmaviśiṣṭasaṁkhyāpratipattiriyamēvaṁ vyākhyāyamānē ’nugatā bhavati | anyathā hi svātaḥtryēṇētaranirapēkṣalakṣaṇavyākhyānē lōkaprasiddhiviparītaparasparāsaṁbaddhasaṁkhyākārakamātravācitvagrāhī sūtrārthaḥ syāt | na kēvalamētāvanmātram | kiṁ tarhi | svagōtrēṇāpi sūtrākṣarāṇi nyāyāpētāni syuḥ | viśēṣaṇaviśēṣyatayā tu vyākhyānē sarvaṁ nyāyyaṁ bhaviṣyati | tatraitatsyāt | tvayā mīmāṁsakēna vacanavyaktikuśalēna bhūtvā svamanīṣikayaivamucyatē | na tu vyākaraṇasaṁpradāya ēvamavasthita ityata āha—āgamō ’pi cāyamēva yadā ēkatvādayō vibhaktyarthāstadā karmādayō viśēṣaṇatvēnēti | dvābhyāmapi vākyakārabhāṣyakārābhyāṁ bahuvacanavārtikē ’nabhihitavārtikē ca dvāvapi karmatvādyēkatvādivācyatvapakṣau dūramanusr̥tyāntē nirdōṣatayā ’vadhāritam | karmādiviśiṣṭā ēkatvādayō vibhaktyarthāḥ | itarathā yēṣu kēṣucidbahuvacanaṁ prāpnōti | anabhihitādhikāraśca na kartavyaḥ syāt | anyatrāpyabhihitē ’bhidhānābhāvāttiṅkr̥ttaddhitasamāsābhihitēṣu karmādiṣu kaḥ prasaṅgō dvitīyādīnāṁ yēnānabhihitādhikāraḥ kriyēta | anabhihitānāṁ tu karmādīnāmēkatvādiṣu dvitīyādaya iti naitadanuktaṁ gamyatē | na hi nyāyēna tēṣāmabhihitānāmanabhihi
[p. 927]
tānāṁ ca kaścidviśēṣō dr̥śyatē | tadētadvārtikōpasaṁhārē spaṣṭaṁ bhāṣyakārēṇōktam ‘ēkatvādiṣu vibhaktyarthēṣu kartavyō ’nabhihitādhikāraḥ karmādiṣu tvanarthaḥ’ iti |nanvētadapyasti | yadā karmādayō vibhaktyarthāstadaikatvādayō viśēṣaṇatvēnētyētatpūrvapakṣavacanatvādanupanyasanīyaṁ sadabhyupētyavādēnōpanyastam | ētaduktaṁ bhavati | yadā ’pi karmādayō viśēṣyabhūtāḥ prādhānyēna vibhaktyarthāścintyantē tadā ’pyēkatvādaya ēva viśēṣaṇatvēnāvasthitāḥ santō ’bhidhīyantē | anabhihitānāṁ viśēṣaṇatvānupapattērviśēṣasya cānyata ēva siddhēḥ | bhavati hīdr̥śyāmavasthāyāmupasarjanaparatvaṁ vidhēryathā lōhitōṣṇīṣādiṣu | athavā ’rthaśabdēna prayōjanamabhidhīyatē | yadā ’pi tē prayōjanam—tādarthyēna vibhaktiḥ prayujyata ityarthaḥ | yadvōbhayōrvacanayōrutsr̥ṣṭayōryathāsaṁbhavaṁ nivēśādēkaṁ tiṅviṣayaṁ yatpūrvamudāhr̥tam | aparaṁ tu subviṣayaṁ bhaviṣyati | tatra karmādīnāṁ vibhaktyarthatvābhyupagamāt | nanu ca samānatvādbahuvacanādiśāstrasyaikarūpyē sati yathaiva tiṅā karmādiviśiṣṭasaṁkhyābhidhānānna kārakābhidhānaṁ jātaṁ tathaiva supāmapi prāpnōti | tataśca ‘yatkaraṇābhidhāyinyā vibhaktyā saṁyujya nirdiśati’ | ‘tadāgamē hi taddr̥śyatē tasya jñānam’ ityādivyavahāravirōdhaḥ syāt | tatra kēcidāhuḥ | ēkamapi śāstraṁ prayōjanavaśātsaṁbandhibhēdēna bhidyamānamanyathā ca viśēṣaṇaviśēṣyabhāvapratipattēstiṅkṣuṁ viśēṣyatvēna saṁkhyāṁ ca vakṣyati | supsu viśēṣaṇatvēnēti | athaitēnāparitōṣaḥ, tatō ’nyathōcyatē |

śāstrē yadyapi naitēṣāmabhidhēyatvamāśritam |
tathā ’pyāśritasiddhyarthamabhidhēyatvamiṣyatē ||


[p. 928]
śāstrē hi kāryavaśēnānabhidhēyasyāpyabhidhēyatvaṁ pāribhāṣikamāśrīyatē | na ca tāvatā lōkē tathaiva prasajyatē | na ca karmādayōnabhidhēyā ēvētyētacchāstrē ’bhihitam | kiṁ tarhi | ēkāntābhidhēyaikatvādiviśēṣaṇaṁ tāvadbhavantītyētadvyākhyātamēva | tasmādviśēṣaṇatāmēvaitē pratipatsyantē | tadyatra na śāstrēṇa na nyāyēnābhidhēyatvaprāptistatrānabhidhēyā vijñāsyantē | yatra punaḥ śāstrōktāṁ viśēṣaṇatāmanabhidhīyamānāḥ pratipattuṁ na śakṣyanti tatra nyāyalabhyāmananyagatitvādabhidhēyatāmapi pratipatsyantē | arthāpattyā vā śāstrēṇāpyabhidhēyatayōktā bhaviṣyanti | tatra tiṅkṣu bhāvanōpasthānādviśēṣaṇatvasiddhērnāvaśyamabhidhēyatvamaṅgīkartavyam | supsu punaḥ prātipadikārthānāmēkatvādīnāṁ cākārakēṣu kārakāntarēṣu ca vyabhicārādanyatarapratipādanaśaktau vihatāyāmanyasya ca bhāvanādhātvarthādērgamakasyānabhidhānānna kiṁcidupasthāpakamastīti svayaṁ kārakamanabhidhāya tadviśiṣṭasaṁkhyābhidhānānupapattēḥ kārakamapyabhidhēyaṁ bhavati | nanu ca kēvalakārakapadaprayōgābhāvādavaśyaṁbhāvyākhyātapadābhihitabhāvanōpanītānāmēva kārakāṇāṁ tiṅkṣviva saṁkhyāsaṁbandhō ’vakalpiṣyatē | kathamavakakalpatē | yadā vākyē svaniyatapadakramēṣu kadācidākhyātaśabdātprathamaprayuktēna subantēna vr̥kṣamiti kārakapratyayō janyamānō nābhidhānamantarēṇa sidhyati | nanu tatrāpi kriyāsaṁbandhātprākkārakatvānupapattēstāvatkārakavibhaktyā nōtpattavyaṁ yāvatkriyāsaṁbandhō nōpadarśitaḥ | tataśca kriyāpūrvakatvaṁ saṁpratipadyata iti | satyam | vakturēvaṁ, śrōtā punarthaḥ prathamamēva vr̥kṣamiti śr̥ṇōti na tēna kriyā tatsaṁbandhō vā ’nyataḥ pūrvamavadhāritaḥ | kiṁ tarhi | śabdamātrātkārakaṁ pratipadyānumānēnārthāpattyā vā vaktrā pūrvatarasaṁkalpitāṁ kriyāṁ pratipadyatē | anyathā hītarētarāśrayatvaṁ syāt | kutaḥ |

kriyayā kārakaṁ gamyaṁ kārakēṇa kriyā tathā |
ēkasyāpyanapēkṣatvē na mūlamavadhāritam ||

dvayōḥ saṁbandhinōravaśyamēkasyētaranirapēkṣaṁ pratītimūlamabhyupagantavyam | tadiha yadi kriyāgamyaṁ kārakaṁ tataḥ kriyā kēna pratyāyyata iti vaktavyam | na ca tāvadvr̥kṣaprātipadikaṁ kriyāyā vācakaṁ, śākhādimajjātimātravacanatvāt | nāpi prādipadikārthō gamakō, vinā ’pi kriyayōpapattēḥ | athōcyēta | na jātucitkaścinniṣkriyaḥ saṁbhavatyatō ’stitiṣṭhatyādikā kācidēkāntēnākṣiptā kriyā bhaviṣyati | athavā ‘astirbhavantīparaḥ prathamapuruṣō ’prayujyamānō ’pyastīti gamyatē’ ityēvaṁ sakriyatvātkārakākṣēpaḥ sētsyatīti | tadanupapannam | kutaḥ |


[p. 929]
tiṣṭhatyādāvupāttē ’pi kriyāmātrē hyakarmakē |
kartr̥mātramupāttaṁ syānna karmādi niyōgataḥ ||

sāmānyēna hyatrāstyādikriyā kācitprātipadikārthēnā ’kṣipyēta | na cāsau sarvakārakākṣēpē samarthēti karmādīnāmanyatprāpakaṁ mr̥gyam | na ca vibhaktiḥ kriyāṁ bravīti yayā karmākṣipyēta | na ca saṁkhyā kriyākārakaviśēṣākṣēpasamarthētyuktam | atō na kārakapratītiṁ muktvā ’nyatkriyāyāḥ pratyāyakamasti | tatra yadi kārakasyāpi kriyā pratyāyikēṣyatē tataḥ sphuṭataramitarētarāśrayēṇōbhayōrapi nirmūlatvamāpadyatē | tasmādihānanyagatikatvāttkārakaṁ vibhaktivācyaṁ tatsaṁbandhācca tadanurūpakriyākṣēpa iti vaktavyam | yadā tarhi kriyāpadapūrvakaṁ kārakapadē prayujyatē tadā tatsaṁbandhayōgyāyāḥ kriyāyāḥ pūrvatarapratītatvēna kārakapratyāyanasāmarthyādvibhaktibhiḥ, saṁkhyāmātramabhidhīyēta | satyamēvamapi prāpsyadyadi nityamākhyātōpakramāṇyēva vākyāni prāyōkṣyanta tēṣāṁ tvaniyamēnaiva prayōgaḥ sarvadā sthitaḥ | gāṁ paśya paśya gāṁ cēti | tasmānnānabhidhēyatā | nanvēvamapyabhidhānaśaktērapyaniyamēna bhavitavyam | na śakyamēvaṁ bhavituṁ yadā hi subantapūrvaprayōgāpēkṣayā kalpitā vācakaśaktistadā kimasau prayōgāntarē ’panētuṁ śakyatē | na hyanityaḥ śabdārthasaṁbandhaḥ, śaktidvayaniyamaśca saṁbandha ityuktam | athōcyēta | ākhyātapūrvaprayōgāpēkṣayā vibhaktēḥ śaktyabhāvē ’vadhāritē ’vaśyaṁbhāvini caikarūpyē ’tyantamaśaktirēva bhavatviti | tadayuktam | kutaḥ |

satyapyavyāpr̥tā śaktiḥ kr̥tārthatvānna duṣyati |
asatyāstu phalaṁ tasyāḥ prārthitaṁ durlabhaṁ bhavēt ||

sarvatraiva yasya kasyacitkāryasya sadasadbhāvadarśanādviruddhasadasadbhāvātmakatvānabhyupagamē satyaikarūpyaṁ parigr̥hyatē | tatsadbhāvaḥ parigrahītavyaḥ | satāmapi pratibandhātkāraṇāntarābhāvādanyatō vā siddhēḥ kāryānārambhāvirōdhāt | asataśca kāryavēlāyāṁ dēvairapyaprāptēranimittakāryōtpādaprasaṅgādityuktaṁ saṁbandhanityatvē | tasmātkalpitā vācakaśaktirnāmapūrvaṁ tāvatprayōgē vyāpariṣyatē | viparyayē punarudāsiṣyatē | labdhātmakatvādvā śrautatvē sati anumānapratyayaṁ nirākurvantī kāryamārapsyatē | ataśca siddhāḥ supāṁ karmādayō ’pyarthāḥ |
[p. 930]
tiṅāṁ tu niyatapaurvāparyavaśādēkāntēna dhātvarthabhāvanābhyāmupasthāpitayōḥ kartr̥karmaṇōḥ paścātsaṁkhyā ’vagamyata iti na kadācidapi kārakē viśēṣamē vācakaśaktikalpanāvasaraḥ | tataśca nityānumēyē kartr̥karmaṇī iti siddham |

athātra kaścidanumānakuśala āha—nanu kartr̥dvitvāddvivacanaṁ karturēkatvādēkavacanaṁ kartr̥bahutvādbahuvacanam |tēna nūnaṁ kartā śabdārthaiti | kō ’bhiprāyaḥ | kartr̥viśēṣapratyāyanārthaṁ yaḥ śabda ucyatē dēvadattādistēna saha pacatyādīnāṁ prayujyamānānāṁ tadanuvartanaṁ sarvaprakāraṁ dr̥śyatē | tattu sāmānādhikaraṇyādbhavati | sāmānādhikaraṇyaṁ ca dvayōrapyēkaviṣayatvē kalpyēta | tēna yadi hi dēvadattādayaḥ sāmānyataḥ pacatiśabdēnābhihitāstatastaiḥ sāmānādhikaraṇyaṁ labhyatē | lakṣaṇayākr̥tyaruṇādhikaraṇōktanyāyēna bhaviṣyatīti cēt | na | taṇḍulasthēna pākēna lakṣayitumaśakyatvāt | tatsamavētamēva hyēkatvādi lakṣayituṁ śakyatē nānyasamavāyi | tatraitatsyāt | adhiśrayaṇādayō ’pi dēvadattasamavētāstasya pākatvēnōcyanta iti | satyamucyantē na tu taddvāraṁ sāmānādhikaraṇyaṁ bhavati | gōtvāruṇatvādīni hi viśēṣyē svātmānurūpapratyayōtpādanānmatublōpābhēdōpacāranimittatāṁ pratipadya śabdaṁ pravartayanti sāmānādhikaraṇyaṁ kārayanti natvēvamadhiśrayaṇādirūpāpannō dēvadattō gamyatē yēnābhēdōpacāramanublōpau syātām | atō yathā daṇḍādiśabdā dēvadattādisāmānādhikaraṇyaṁ na pratipadyantē daṇḍō dēvadatta iti, yathā vā ’dhiśrayaṇādayaḥ pākō vā dēvadatta iti prayōgō na bhavati tathā pacati dēvadatta ityapi na syāt |

tasmātpacatiśabdādirvācakaḥ kartr̥karmaṇōḥ |
tatpadābhēdavartitvātpaktapakvādiśabdavat ||

abhēdavartitvaṁ hi tatpadasāmānādhikaraṇyamasaṁdigdhavācakēṣu kr̥dantēṣu paktā dēvadattaḥ pakva ōdana ityādiṣu dr̥ṣṭam | yatra ca kartr̥karmavacanatvaṁ nāsti tatra sāmānādhikaraṇyama
[p. 931]
dr̥ṣṭaṁ yathā pākādiśabdē | kiṁ ca |

tacchabdōpāttatadbhūtasaṁkhyābhēdānuvartanāt |
tathaiva vācakatvaṁ syāddr̥ṣṭāntau tāvihāpi ca ||

pacati dēvadattaḥ pacatō dēvadattayajñadattau pacanti dēvadattayajñadattaviṣṇumitrādaya iti yaiva kartr̥vācini dēvadattādiśabdē saṁkhyā saivākhyātē ’pi dr̥śyatē | yatra cāsau dr̥śyatē sa vācakō dr̥ṣṭō yathā paktā dēvadattaḥ—paktārāvityādi | tathā karmaṇyapi pacyata ōdanaḥ pacyētē ōdanaśākau pakva ōdanaḥ pakvau śākaudanāvityādīni pakṣadr̥ṣṭāntōdāharaṇāni vaktavyānīti | kiṁ ca |

tayōrabhihitatvēna vibhaktipratibandhanāt |
sādharmyaṁ pūrvamēvānyaddēvadattēna pacyatē ||

itaśca vācakō yēnānabhihitādhikāravihitakārakavibhaktipratibandhō dr̥śyatē pacati dēvadattaḥ pacyata ōdana iti | yadi hi vācakatvaṁ na syāttataḥ ‘anabhihitē’ ‘karmaṇi dvitīyā’ ‘kartr̥karaṇayōstr̥tīyā’ iti ca vibhaktiprāptirna kēnacitpratibadhyēta | yathā pacyatē dēvadattēna pacatyōdanamiti | yatastu khalu pratibandhastēnāvagamyatē paktr̥pakvasādharmyēṇaiva vācakatvam, sādharmyādanyadvaidharmyaṁ tadēvaṁ darśayitavyam | yatra ca vācakatvaṁ nāsti tatra kārakavibhaktipratibandhō ’pi nāsti, yathā pacyatē dēvadattēna pacatyōdanamiti |

itaścabōdhakaḥ śabdastadviśēṣāvabōdhanāt |
yathā śrōtramakārasya bōdhakaṁ śabdabōdhakam ||

yadi pacatiśabdādibhiḥ kartr̥karmaṇī nōcyēyātāṁ kathaṁ tadviśēṣaḥ saṁkhyā ’bhidhīyatē | tannābhidhattē tadviśaṣēmabhidhatta iti hi vipratīṣiddhamētat | na hi śrōtraṁ
[p. 932]
śadbasāmānyamagayattadviśēṣamakāraṁ gamayati | na ca śabdasyābhidhātr̥tvādanyādr̥śaṁ bōdhakatvaṁ bhavati | bhāvanayā hi gamyamānatvē ’rtha ēva bōdhakaḥ syānna śabdastasmādapi vācakatvam | kiṁ ca |

viśēṣaṇaiśca saṁbandhāducyatē kartr̥karmaṇī |
na hyanuktasya saṁbandhaḥ svaguṇairavakalpatē ||

itaścābhidhīyētē viśēṣaṇaiḥ saṁbadhyamānatvādiha śōbhanaḥ pacati śōbhanaḥ pacyatē | yatrānayōrviśēṣaṇasaṁbandhastatrābhidhēyatvamapi dr̥ṣṭaṁ yathā śōbhanaḥ paktā ramaṇīyaḥ pakva iti | yatra tvabhidhēyatvaṁ nāsti tatra viśēṣaṇasaṁbandhō ’pi na dr̥ṣṭō yathā śōbhōnamāsyata iti | na ca gamyamānasya viśēṣaṇasabandhō yathā dhūmaśabdādagnēravagatasya na jvalanādibhiḥ saṁbandha iti | tadētatsarvaṁ ‘nanu karturēkatvādēkavacanam’ ityādinaiva darśitatvādbhāṣyakārēṇa na prapañcitam | tadgatasaṁkhyāyōgyatvaṁ sāmānādhikaraṇyādibhirvinā nōpapadyatē | tasmādabhidhānapakṣa ēva nyāyya iti |

atrābhidhīyatē | yattāvaduktaṁ vācakaḥ pacatyādiśabdaḥ kartr̥karmaṇōḥ sāmānādhikaraṇyāditi | tatra yadi vācakaśaktyā ’stitvamanumīyēta tataḥ pūrvōktēnārthāpattibhaṅgēna sarvapramāṇānupapattēranupalabdhivirōdhaḥ | sarvaśaktīnāṁ cārthāpattirēvaikaṁ pramāṇam | sā cēhānyathā ’pyupapattērnirākr̥tā | anumānavirōdhaśca | nābhidhātā kartr̥karmaṇōḥ pacatyādiśabdastadatyantā vinābhūtārthābhidhāyitvāt | yō yadatyantāvinābhūtārthābhidhāyī sa tasya na vācakaḥ, yathā śiṁśapāśabdō vr̥kṣatvaniyataśiṁśapātvasya | tathākartr̥karmaṇī nābhidhēyē tiṅā, tadabhidhēyāparityāgāt | tadvyāpārādvinā ’pi ca pratīyamānatvātdravyatvavat | tasminnēva śiṁśapāśabdē vr̥kṣatvavat | kārakatvādākhyātānabhidhānaṁ karaṇādivat | tiṅśabdasyāvācakatvamākhyātatvādāsyata ityādivadityēbamapi śakyaṁ vaktum | nanvacandraḥ śaśītivadētallaukikaviruddhamanumānam | naiṣa dōṣaḥ | yadi vayaṁ pratyāyyatvaṁ pratyāyakatvaṁ vā nihnumahi tatō lōkaviruddhaṁ brūyām | vācyavācakaśaktipratiṣēdhastvayaṁ kriyatē | na ca tēna lōkaprasiddhivirōdhaḥ | pratyayōtpādamātrēṇa kr̥tārthasya
[p. 933]
lōkasyābhidhēyagamyamānadyōtyaviṣayarūpārthacatuṣṭayavivēkānādārāt | yadi tu lōkaprasiddhaṁ pratyāyyapratyāyakatvamātraṁ sādhyēta tataḥ prāguktēna bhāvanādvārapratītyabhyupagamātsiddhasādhanam | lōkavirōdhō ’pi tavaivāpadyēta | kutaḥ |

lōkō yadanyataḥ siddhaṁ nābhidhēyaṁ tadicchati |
yathā śrōtragr̥hītatvātsvarūpaṁ nābhidhīyatē ||

śēṣā api pratijñādōṣāḥ pūrvōktēna mārgēṇa varṇasphōṭajātyādiśabdavikalpanayā śaktidravyakārakavikalpēna vyatirēkāvyatirēkapraśnēna ca vaiyākaraṇaṁ prati yōjayitavyāḥ | tathā sāmānādhikaraṇyaṁ śrautaṁ lākṣaṇikaṁ vā hēturucyatē | śrautaṁ tāvadubhayōrapyasiddham | kasmāt | asmākaṁ bhāvanāmātrābhidhānāt | tava śaktimātrakārakatvābhyupagamāt | dēvadattādiśabdō hi dravyavacanō na śaktiṁ bravīti | kārakaṁ cābhidadhatpratyayaḥ śaktimātrarūpēṇābhidadhyānna dravyarūpēṇa tasmākārakatvāt | yasyāpi hi dravyaṁ kārakaṁ tēnāpi śaktirviśē ṣaṇatvēnāvaśyamabhyupagantavyā | tadrahitadravyavyāpārāsaṁbhavāt | tataścākr̥tyadhikaraṇācchaktērēvābhidhānamiti dravyaśabdēna saha sāmānādhikaraṇyānupapattiḥ | śaktivacanastu naivākhyātasamabhivyāhr̥taḥ kaścicchabdō ’sti yēna saha śrautaṁ sāmānādhikaraṇyaṁ syāt | sa hi kārakavibhaktyantō bhavēt | na cēdānīṁ kārakavibhaktiḥ prayujyatē | yasyatu dravyaṁ kārakaṁ tasya yad dravyaṁ kēnacitkārakātmanā ’vadhāritaṁ tasya jātivat tattvāpāyāt yāvatsadbhāvaṁ kārakāntarāvivakṣā prāpnōti | śaktipakṣē ’pyaviśiṣṭamiti cēt | na | ēkadravyāśritānāṁ tāsāmāvirbhāvatirōbhāvavivakṣāvaśēna tathā tathā ’bhidhānāt | dravyasya tvēkātmakatvādapēkṣākāraṇarahitasya na vivakṣāntaraṁ prāpnōti |

yadi ca dravyavācitvaṁ suptiṅantēṣvapīṣyatē |
tatō liṅgādiyōgaḥ syātsattvabhāvāt kr̥dantavat ||

yathaiva pācakādiśabdēṣu dravyaprādhānyātsattvarūpapratyayō bhavatyēvaṁ suptiṅantēṣvapi syāt | tataśca yathaitēṣvēva pācakaṁ brūhi pācakēna kr̥taṁ pācakāya dēhīti kārakāntara
[p. 934]
yōgō bhavatyēvaṁ pacatyōdanamityādiṣvapi prāpnōti | tasmācchaktimaddravyakārakapakṣē ’pyavaśyaṁ niṣkr̥ṣya śaktimātraṁ suptiṅbhyāmabhidhēyamēṣṭavyam | tathā sati hi |

āvirbhūtaikayā śaktyā dravyamātmavaśīkr̥tam |
na śaktyantarayōgitvaṁ tadaiva pratipatsyatē ||

tēna kārakāntarāyōgō liṅgasaṁkhyārahitatvaṁ ca dravyapradhānakr̥tavailakṣaṇyēna siddham | tataścāvasthitaṁ śrutisāmānādhikaraṇyēsyōbhayōrasiddhatvam | atha lakṣaṇayā sāmānādhikaraṇyamaviśēṣitaṁ vā hētustataḥ siṁhō māṇavaka ityadiṣvantarēṇāpi vācyavācakabhāvaṁ sāmānādhikaraṇyaṁ dr̥ṣṭamityanaikāntikatā | yacca śrautaṁ sāmānādhikaraṇyaṁ tasya kō ’rthaḥ | samānamadhikaraṇamiti samānaṁ vācyamityarthaḥ | na hyanyathā śabdasyārthō ’dhikaraṇaṁ bhavati | sarvaśabdānāmanadhikaraṇatvādākāśādhikaraṇatvādvā | vācyasya tu viṣayatvapratipattyā ’dhikaraṇatvamucyatē | tadapi ca lakṣaṇādinivr̥ttyarthaṁ mukhyatvēna viśēṣyatē | tataśca mukhyayā vr̥ttyā samānādhikaraṇaṁ—samānō viṣayaḥ, samānāmabhidhēyamiti yāvat | tataścaivaṁ sādhanaṁ bhavati | vācakaḥ pacatiśabdō dēvadattasya, tacchabdasamānārthatvāddēvadattavacanatvādityarthaḥ | tataścānityaḥ śabdō ’nityatvāditivatpratijñātārthaikadēśō hētuḥ syāt | tadbhūtādhikaraṇōktēna ca nyāyēna ṣaṣṭhāntavakṣyamāṇēna ca śabdayō stadbuddhyōrarthayōrarthabuddhyōrityādibhirvyavahārakālē sāmānādhikaraṇyaṁ vikalpa sarvaprakāramasiddhatvaṁ gavāśvādiśabdāviśēṣādvā ’naikāntikatvamudbhāvanīyam | anumānavirōdhōktairēva hētubhirmukhyasāmānādhikaraṇyanirākaraṇādasiddhatā nirṇētavyā | sapratisādhanatā ca vaktavyā | dr̥ṣṭāntō ’pi yadi tāvacchaktyabhidhānatvēna tataḥ sādhyavikalatā | na hi pācakādiśabdāḥ śaktiparāḥ | kiṁ tarhi | śaktyantarāyōgitvācchaktimatparā ityuktam | sati ca śaktiparatvē tathaiva mukhyasāmānādhikaraṇyātmakamēva hētuvikalatvam | pācakādiśabdavadēva pradhānabhūtaśaktyanabhidhānaprasaṅgātsiṣādhayiṣitadharmaviśēṣaviparītasādhanatā | athavā yadā mukhyaṁ sāmānādhikaraṇyamasiddhaṁ tadētaradavācakēṣvēva dr̥ṣṭamiti viruddhatā | na ca
[p. 935]
lakṣaṇāyāṁ gauṇatvē vā vācakatvamastīti tatsiddhisūtrē ‘arthābhidhānasaṁyōgāt’ ityatra ca sādhitam | tēna vipakṣa ēva nāstītyēvaṁ śakyaṁ vaktum | ēvaṁ parēṣvapi sādhanēṣu yathāsaṁbhavaṁ yōjayitavyam | tadgatasaṁkhyōpādānamapi śaktigatatvēna tāvadasiddham | na hi śaktyātmakakārakāśrayāḥ saṁkhyāḥ kēnacidiṣyantē | dravyāśritatvāttāsām | atha tu yadgatāmasau saṁkhyāmupādattē tasyaiva pratidravyasya vācaka iti pratijñāyatē | tataḥ pūrvābhyupagamavirōdhaḥ | na hi kaścidvaiyākaraṇa ākhyātasya dravyavacanatvamicchati | yadi tu vācyalakṣitagatasaṁkhyābhēdōpādānamabhēdōpacārādvā gauṇamēvaitaddhētustataḥ siṁhō dēvadattaḥ siṁhau dēvadattayajñadattau siṁhā dēvadattayajñadattaviṣṇumitrā ityādibhiravaikāntikam | pācakādau yāvati pacatikartrabhidhānaṁ tāvati saṁkhyābhēdōpādāyitvaṁ nāsti vibhaktivācyatvātsaṁkhyāyā iti hētuvikalatā | yatra tu vibhaktau tadasti tasyāṁ kartrabhidhānābhāvātsādhyavikalatā | tēna tr̥tīyāntamēva kiṁcitpadamudāhartavyam | tatrāpi tu sarvē sāmānādhikaraṇyavaddōṣāḥ saṁbhavantītyasādhanatvam | idamaparamanaikāntikatvam | gōśabdō na bravīti dravyam | atha tu tadgatasaṁkhyābhēdamupādattē | naivaiṣa vipakṣa iti yadi vēdadākr̥tyadhikaraṇamasmai vyākhyātavyam |kataradatrānumānaṁ bādhitumarhatīti—sapratisādhanatāṁ yathōktāṁ darśayitvāyathākr̥tivacanē śabdaiti parakīyasyānaikāntikatāmudbhāvyātmīyēna nirṇayaḥ kr̥taḥ | yadapi ca kārakavibhaktēḥ pratibandhanaṁ tadapi yadi tāvatsarvasyāstatō ’siddham | prathamāyā apyabhihitakārakavibhaktitvāt | atha yasyāḥ kasyāścittatō ’nabhidhāyakēṣvapyapavādēṣu tadastītyanaikāntikatā | ‘ubhayaprāptau karmaṇi’ iti parisaṁkhyānātkarmagatā ṣaṣṭhī na tāvatkartāramabhidhattē | atha ca kr̥dantābhihitākriyāsaṁbandhikartr̥vibhaktiḥ ṣaṣṭhīṁ pratibadhnāti | yattvanabhihitādhikārōktē dvitīyātr̥tīyē prāpnuta iti | tadanupapannam | kutaḥ |

saṁkhyāyāṁ kārakē vā dhīrvibhaktyā hi pravartatē |
ubhayaṁ cātra tatsiddhaṁ bhāvanātiṅivabhaktitaḥ ||

pacati dēvadatta ityatra kartr̥tvaṁ tāvadbhāvanayaiva bōdhitam | yā ’pi saṁkhyā sā ’pi tiṅā | kimanyadavaśiṣyatē yadarthaṁ vibhaktirutpadyēta | kathaṁ punaranēkakārasaṁnipātē sati kartr̥tvamēva bhāvanayā dēvadattasyāvagamitaṁ na kārakāntaratvamiti | yōgyatāvaśēnēti kēcit |
[p. 936]
dēvadattō hi pākasya kartr̥tvayōgyō na karaṇatvādiyōgyaḥ | na cākārakasya sata ākhyātēna saṁbandhō ’vakalpatē | tasmātkartr̥tvaṁ gr̥hṇātīti | na tvētatkāṣṭhāni pacantītyatra saṁbhavati | na hi tāni kartr̥tvayōgyāni | kiṁ tarhi | karaṇatvārhāṇīti prasiddhamētat | athōcyēta naivātra kāṣṭhānāṁ kartr̥tvam | kiṁ tarhi | karaṇatvabhēvēdamuktēna nyāyēna kartr̥tvavatsvāṁ vibhaktiṁ nōtpādayati | ēṁ sthālī pacatītyadhikaraṇatvaṁ saptamīm | taṇḍulāḥ pacantīti karmatvaṁ dvitīyām | kuśūlaḥ pacatītyapādānatvaṁ pañcamīm | brāhmaṇāḥ pacantīti saṁpradānatvaṁ ca caturthīm | sarvatra yōgyatvasya nirṇayakāraṇatvāditi | tadanupapannam | kartr̥pratītēḥ sarvasya svasaṁvēdyatvāt | āha | naivēyaṁ kartr̥tvapratītirnānākārakapratītirēva tu satī tiṅvācyakartr̥tvāprasiddhivāsanāvaśēna tatsāmānādhikaraṇyabuddhyā kartr̥pratyayavadābhāsatē | yastu nipuṇaḥ paśyati tasya bhavatyēva tatra tatra kārakavivēkaḥ | tathā hi |

sthālyādēryō ’pi kartr̥tvaṁ tadānīmadhyavasyati |
nādhārādanyathābhūtaṁ vyāpāraṁ sō ’pi vindati ||

yaṁ hi vyāpāraṁ sādhayantī sthālyadhikaraṇatvaṁ pratipannavatī kartr̥tvēnāpyabhidhīyamānā tamēva pratipadyatē | tasmādvaramadhikaraṇatvēnaiva sthālyucyata iti kalpitam | lakāravācyē tu sati kartaryadhikaraṇādiṣu lakārānutpādātsāmānādhikaraṇyānupapattēstiṅā ca saṁkhyānabhidhānātsaptamyādiprasaktau satyāṁ prathamāsiddhyarthaṁ tiṅabhidhānārhakartr̥tvamēṣāmucyata iti balādabhyupagamanīyaṁ syāt | anabhidhānē tu yasyaiva tiṅuktasaṁkhyāsaṁbandhō vivakṣitastadēva siddhaphalatvātphalabhūtāṁ vibhaktimanutpādayadapi gamyatē śiṣṭāni punarutpādayiṣyanti | nanvēvaṁ sati sarvēṣāṁ bhāvanayā gamyamānatvaṁ saṁkhyāsaṁbandhayōgyatvaṁ cāstīti sarvadaiva dvitīyānutpādaḥ prāpnōti | naiṣa dōṣaḥ | yadyapi kārakāṇi svarūpatō gamyamānatvāt tadarthaṁ vibhaktiṁ na prayōjayanti tathāpi tiṅupāttā saṁkhyā kēna saṁbadhyōpayujyata iti śēṣasaṁkhyārthamavaśyaṁ vibhaktyantarāṇi prayōktavyāni | nanu tiṅupāttaivāgr̥hyamāṇaviśēṣatvātsarvaiḥ saṁbadhyatē | kathamēkā satī śaknōti saṁbandhum | saṁbadhyamānāyāṁ ca saṁkhyāntarōpajana ēva prāpnōti | vikalpaḥ syāditi cēt | iṣṭa ēvāsau | yathāprayōgaṁ tu vyavasthitō na prayōgāntarakālaṁ yathēṣṭakalpanayā | yadēva prathamāntamāditaḥ prayuktaṁ tadēva tiṅvācyasakhyāyēgyatvēna vivakṣitamityavagamya śēṣēṣu yathāsvaṁ vibhaktyantarāṇi prārthyantē | yadā tarhi bahuvacanaprayōgastadā sādhāraṇyavibhavācchēṣēṣu vibhaktyantarāsaṁbhavaprasaṅga | iṣṭa ēvaiṣō ’pi yadā sarvāṇi tulyakalpatvēna vivakṣyantē yathā kāṣṭhādīni pacantītyatra |
[p. 937]
yadā tu khalu kartr̥mātragatamēva bahutvaṁ vivakṣyatē, kārakāntarāṇi ca śrutyaiva gūṇabhūtāni darśayitavyāni tadānīṁ prāthamyaprādhānyābhyāṁ kartaryēvaṁ saṁbhavāttadatikramakāraṇābhāvācca na kārakāntarāṇi gacchatīti kartr̥ṣvēva līyatē | kārakāntarāṇāṁ ca svavibhaktibhirēva saṁkhyā ’bhidhīyatē | yadyēvaṁ tataḥ sarvadaiva tiṅabhihitayā saṁkhyayā kartā nātikramitavyaḥ | katha tarhi sthālī pacatīti prayōgaḥ | ucyatē | kiṁ punaratra yuktaṁ kiṁ kutaścitkāraṇātkartāramatikramyādhikaraṇaṁ saṁkhyayāśritam | athavā tatsaṁkhyārhaṁ kartr̥tvamēva sthālyāṁ vivakṣyata iti | kartr̥tvavivakṣā yuktēti manyāmahē | kutaḥ |

na mukhyātikramē kiṁcid dr̥śyatē kāraṇāntaram |
mukhyatvasya vivakṣā tu yathēṣṭaṁ nanu yujyatē ||

sarvatraivārthadvayē saṁbhavatyanyatararūpavivakṣā yuktā | saṁbhavati ca sarvakārakāṇāṁ svavyāpārāpēkṣayā kartr̥tvamiti purastātpratipāditam | na hi pradhānakriyāgataṁ kārakavaicitryaṁ svavyāpāraviṣayātkartr̥tvādvinōpapadyatē | tasmāttadēva vivakṣitamiti nyāyyaṁ na kārakāntarasaṁkhyābhidhānamiti | ēvaṁ ca sati yatkarmasaṁkhyā ’pi kvacidabhidhīyatē tatrōktaṁ kāraṇam | na ca tadanyatrāstīti vyavasthā | tadā tvanabhihitādhikārō ’pyēvaṁ kariṣyatē | anabhihitē karmaṇa ēkatvē dvitvē bahutvē cētyādi | kutaḥ |

vibhaktayō vidhīyantē yatra tasya viśēṣaṇam |
yujyatē ’nabhidhānaṁ hi na punastadviśēṣaṇē ||

na hyupasarjanasya viśēṣaṇasaṁbandhō yujyatē | viśēṣyāstvēkatvādaya ēva punarviśēṣaṇāntarasaṁbandhaṁ sahantē pradhānatvam | tathā ca samāsādhikārē ’pyuktaṁ ‘bhavati vai pradhānasya sāpēkṣasyāpi samāsaḥ’ iti | tasmādēkatvādiṣvanabhihitēṣviti saṁbandhaḥ | ētasmiṁstu vyākhyānē kr̥taḥ kaṭa iti śabdayōrapi dvitīyā syāt | ubhayatrāpi karmaikatvasyānabhihitatvāt | athaprathamayaivābhihitatvānna bhaviṣyatītyucyatē | tadayuktam | prāgēva prathamōtpattēstatprasaṅgat | api ca kaṭaṁ karōti bhīṣmamudāraṁ darśanīyamityatrāpi kaṭadvitīyayaivābhihitatvādbhīṣmādiṣvabhāvaḥ prasajyatē | nanu karmādivibhaktyarthavādinō ’pyaviśiṣṭamētat | na | tasya tiṅkr̥ttaddhita
[p. 938]
samāsairanabhihitēṣviti parisaṁkhyānāt | na ca kaṭadvitīyā tiṅadiṣvantarbhūtā yatastayōktānāṁ paryudāsō bhavēt | nanu mamāpi parisaṁkhyā bhaviṣyati | bhavēt | yadi kr̥dādīnāmapi saṁkhyā vācyā syāt | na tvētē saṁkhyāyāṁ smaryantē | nāpi vadantō dr̥śyantē | tēna tiṅaḥ kēvalasya grahaṇamupapadyatē nētarēṣām | karmādayastu sarvēṣāmarthā iti vaiṣamyam | ataḥ kr̥tapācakādiśabdēbhyaḥ prāpnuvantyēva dvitīyādaya ityanyaḥ parihārō vaktavyaḥ | sa caivaṁ saṁbhavati | yarhi karmādiviśēṣaṇamanabhihitādhikāraḥ | tathā hi |

kr̥taḥ kaṭa itīhāpi karmatvaṁ niṣṭhayōcyatē |
tasminnabhihitē saṁkhyā na dvitīyāṁ grahīṣyati ||

yasya ca karmādayō vācyā yasya ca tadviśiṣṭā ēkatvādayastayōrubhayōrapyanabhihitatvaṁ karmādiviśēṣaṇam | anabhihitē karmarṇi dvitīyā ’nabhihitē vā karmaṇi yē ēkatvādayō vartantē tēṣu dvitīyēt | yadyapi cōpasarjanaṁ karmādayastathāpi viśēṣaṇēna saṁbadhyantē | samāsasthaṁ hyupasarjanaṁ viśēṣaṇairna saṁbadhyatē | vākyasthaṁ tu ‘r̥ddhasya rājñaḥ puruṣaḥ’ itivat saṁbadhyamānaṁ dr̥ṣṭamēvamādi | ēvaṁ ca vr̥ttivākyayōrviśēṣō bhaviṣyati | vākyasthāśca karmādayaḥ | ataḥ satyapyupasarjanatvē śaknuvanti samānavibhaktikānabhihitādhikāravēśēṣyatāṁ pratipattum | tataśca pacati dēvadatta iti tiṅādibhiranabhihitasya kartuḥ saṁkhyāmabhidhātuṁ tr̥tīyā prāpnōtyēva | gatārthatvādaprāptiriti cēnna | bhīṣmādabhiranēkāntāt | uktaṁ hyētatkaṭadvitīyayōktē ’pi karmaṇi bhīṣmādibhyastadutpattiriti | yadi ca tr̥tīyā gatārthatvānnōtpadyatē tataḥ prathamāvācyā ’pi saṁkhyā gataivēti kāmaṁ sā nōtpadyatē | kēvalaprātipadikaprayōgāsaṁbhavāttadutpattiriti cēt | na | ēvaṁ sati yathāvihitatr̥tīyāprasaṅgāt | na caiṣa nyāyēna prasaṅga āpāditaḥ | kiṁ tarhi | āgamēna | na cāgamavirōdhē nyāyaḥ kāryakṣamō bhavati | tasmādanabhihitaśabda ēva lakṣaṇayā viśēṣātmanā ’navagatatvē vartatē | pacatipacyatēśabdābhyāṁ ca saṁkhyāsaṁbandhādarādviśēṣarūpēṇa kartr̥karmaṇī gamyētē | tasmāttatadvibhaktirnōṁtpatsyatē | kārakāntarāṇi na kadācidēvaṁ viśēṣarūpēṇa pratīyanta iti svavibhaktīrutpādayanti | kārakatvāviśēṣē ’pi ca yathā kartr̥karmaṇōrēva
[p. 939]
viśēṣapratītiḥ saṁkhyāsaṁbandhaśca bhavatīti tathōktam | yattu bhāvōtpannalakārapakṣēṇa vyabhicārō nēha pacyatē nēha bhujyata ityādiṣu pacimātravivakṣāyāṁ kartr̥karmaṇōranāśrayaṇādbhātvarthabhāvanayōrāśaṅgayatē tataścāgamakatvamiti | tatrōcyatē |

tulyō ’bhidhānapakṣē ’pi sa dōṣaḥ śabdagōcaraḥ |
bācakasyāpyanēkāntō gamakasyēva nēṣyatē ||

yathaivātra kriyāyā anaikāntikatvādanyatrāgamakatvāmāpādyatē tathaiva śabdasyāpi karmānabhidhānāt, ōdanaḥ pacyata ityatrāpyanabhidhātr̥tvaprasaṅga | atha vyabhicāryapyasau kēnacidanugr̥hītaḥ sannabhidhāsyati tathā mamāpi tadarthō gamayiṣyatītyaviśēṣaḥ | tacca sarvatra sakarmakākarmakaśyanbikaraṇētaravikaraṇōpapadaviśēṣajñānādanabhidhātr̥tvavadramakatvaṁ vivicyata ityanupālambhaḥ | itarathā tēśabdasya bhāvakartr̥karmasu triṣvapi darśanaṁ yatēśabdasya śyanvikaraṇātmanēpadīyayakyaṅkyaṅpratyayēṣu cāviśēṣa ityatyantasaṁśayahētutvamēvābhidhānapakṣē ’pi syāt | tasmāttadbhūtādhikaraṇōktēnaivānvayavyatirēkabhaṅgaparihārēṇa pakṣadvayamapi samarthanīyam | tataśca viśēṣahētubhiḥ śakyō gamakatvapakṣō nirṇētum | athavā mukhya ēvānabhihitaśabdaḥ | kathaṁ tarhi pacati dēvadatta iti tr̥tīyā nōtpadyatē | paryudastatvāt | kathaṁ paryudastatvam | tiṅā ’bhihitatvāt | kimarthaṁ tarhi purastādanabhidhānaklēśaḥ kr̥taḥ | lōkavēdārthaṁ na vyākaraṇārtham | kiṁ lōkavēdavyatirēkēṇāpi vyākaraṇavyavahārāḥ santi | bāḍham | na hi vr̥ddhiguṇaśabdau lōkavēdayōrādaijadēḍāṁ vācakau dr̥ṣṭau | bhavatu saṁjñāparibhāṣāṇāmalaukikatvam | prakr̥tipratyayārthāstu na lōkavēdavyatiriktāḥ prayujyantē | kathaṁ na prayujyantē yadā ‘laḥ karmaṇi ca’ iti vēdalōkayōratyantamasannēva lakāraḥ kartr̥karmābhidhāyitvēna kathyatē | nanu lādēśānāmatra lakāragrahaṇēna grahaṇaṁ yuktam | sthānini vā ’rthādēśanamādēśārtham | naitadyuktam | kutaḥ |

lakārē lakṣaṇā tāvadādēśārthē prasajyatē |
sthānidvārā ’parōkṣā ca vr̥ttirādēśabhāgbhavēt ||

lakāraṁ śrūyamāṇamutsr̥jyādēśā gr̥hyanta iti śrutibādhaḥ | athāpi lakārasyaiva vācyāḥ karmādayō ’pyucyantē tathāpi tēnānabhidhīyamānāḥ santaḥ prāgādēśōtpattērna śakyāstathā ’dhyavasātum | antē ca nyāyavirōdhaḥ sthita ēva | ataśca kasmiṁścidasa
[p. 940]
mañjasē ’vaśyakalpanīyē varamabhidhēyatvamēva pāribhāṣikaṁ kalpitamēkāntasyāśrayaṇīyatvāt | na hi kathaṁcidapi lāvasthāyāmapāribhāṣikamabhidhēyatvaṁ saṁbhavati | tēna ‘laḥ karmaṇi ca’ ityādēśadvārēṇa lōkavēdārthamarthādēśanamuta svaśāstrē vyavahārārthamiti parīkṣāyāṁ yadi lōkavēdayōstiṅgacyatvaṁ yuktyā ’vakalpayiṣyatē tatastādarthyaparikalpanaṁ yuktam | athānavakḷptistataḥ svaśāstrārthatvamiti | tatra tu lōkavēdārthatvasya pūrva nirākr̥tatvāt | pariśēṣataḥ svaśāstrārthatā | tēnaitaduktaṁ bhavati | pāṇinērmama kartr̥karmaṇī lakārābhihitē draṣṭavyē iti | kiṁ punarasya prayōjanaṁ yadā na lōkavēdayōstē tathōpalabhyētē | yadyapi ca tatra nāsti prayōjanaṁ svaśāstrē tvasti | kathaṁ nāmānamihitādhikārēṇa lakāraprayōgē tayōramihitatvāśrayaṇātparyudāsaḥ syāditi | tasmādyadyapi paramārthatō nābhidhīyētē tathāpi śāstrē ’bhihitavadāśrayaṇādabhihitādhikārāvihitē vibhaktī na lakṣyētē iti parihr̥taḥ kārakavibhaktiprasaṅga | yattu tadviśēṣābhidhānāditi | tacchiṁśapādaśabdairanaikāntikam | śiṁśāpāśabdō hi na tāvadvr̥kṣatvapārthivatvadravyatvasattāpramēyatvajñēyatvānāmabhidhāyakō ’tha ca tadviśēṣamēva śiṁśapāmabhidhattē | tēna yathā ’sya sāmānyamanabhidhāya viśēṣābhidhānaśaktirna virudhyatē yathā ca cakṣuṣaḥ sāmānyamanityatvamagr̥hṇatō ’pi rūpagrahaṇaśaktirna virudhyatē | yathā ca bhavatō ’pi dravyamanabhidhāyaiva tiṅā tadviśēṣaḥ kartr̥tvamucyatē tathā mama kartrabhidhānādr̥tē tadviśēṣasaṁkhyābhidhānaṁ draṣṭavyam | yadyapi gamyamānasya viśēṣaṇasaṁbandhō nāstyatastatsaṁbandhadarśanādābhidhānamiti | tadapyākr̥tyaruṇādhikaraṇayōrubhayathā ’pi darśanānnirākr̥tam | api ca madhurō rasaḥ snigdhaḥ śītō guruścētyanēnānaikāntikatvam | atra hi madhurarasasya guṇatvāda guṇāntaraiḥ śītādibhiḥ saṁbandhō nāvakalpata ityētatpratipāditaṁ dravyaṁ saṁbadhyatē | na ca kathaṁcidapi rasaśabdasya dravyavacanatvam | tathā ’śvasahasrēṇa nagaraṁ muṣitamiti gamyamānānāmēva (sādināṁ) mōṣakriyāsaṁbandhaḥ | yattu kvacidbhūmādau rūpādau vā na dr̥śyatē na tāvatā sarvatra sthitiḥ kalpayituṁ śakyatē | tasmānnābhidhēyaḥ kartā | tataśca śrautatvābhāvānna prakaraṇaṁ bādhyatē | yattu karmadharmapakṣē darśapūrṇamāsavidhinaiva vihitatvāt prātyātmikō vidhiranarthakaḥ syāt | tasmātpuruṣārthatēti | tatra brūmaḥ |

yāvanna vidhisaṁsparśastāvannāsya prayōjanam |
vinā ca tēna dhātvarthō na kratvaṅgaṁ pratīyatē ||

vidhirahitō hi dhātvarthaḥ svayamēva sādhyatāṁ pratipadyamānō ’napēkṣitaprayōjanatvānna
[p. 941]
śakyatē darśapūrṇamāsakathaṁbhāvēna grahītum | na ca tēnāgr̥hītaḥ prayōgavacanēna vidhātuṁ śakyatē | tasmādavaśyaṁ prātyātmikēna vidhinā sākṣātpāramparyēṇa vā puruṣōpakāritvaṁ bōdhayitvā dhātvarthaṁ karaṇīkr̥tya tadatiritta prayōjanasādhyāpēkṣāyāṁ satyāṁ saṁnihitadarśapūrṇamāsōpakārasaṁbandhē tayā ’ṅgatvaṁ kalpayitavyam | anyathā cētarētarāśrayaṁ syāt | aṅgatvādvidhirvirdhēścāṅgatvamiti | tasmādarthavānaṅgavidhiḥ | ataśca vadēdityanēnaitāvadavagataṁ darśapūrṇamāsōpakāraṁ vadanēna sādhayēditi | tatō ’nr̥tapadasāmarthyādēvaṁ bhavati yadvadanēna kuryāttadanr̥tēnēti | punaśca nañsaṁbandhādyadanr̥tavadanēnōpakuryāttannēti vacanaṁ vyajyatē | tasmāddarśapūrṇamāsōpakārāya vadatō yadanr̥taṁ prasajyatē tatpratiṣēdhō vidhīyatē | tataśca yāvatkarmārthaḥ saṁvādastatra sarvatrānr̥taṁ varjanīyam | tēna yavamayaḥ purōḍāśaḥ kartavya ityēvamādāvadhvaryumuktvā saktvarthaṁ mē yavā bhaviṣyanti | tasmādvrīhimayaḥ kriyatāmityēvaṁ na visaṁvaditavyam |saṁkalpasyēti—ca tatpūrvatvādvadanamēva pratilakṣayati | athavā svēna bacanēnādhvaryumēva saṁkalpaṁ kārayitvēti dviṇijantasya rūpaṁ draṣṭavyam | āha | yadā smr̥tiprāptanityānuvādē, saṁyōgāntarācca vidhau, nānr̥taṁ vaditavyamityayamaṁśastulyaḥ kiṁ tadā cintāyāḥ prayōjanamiti taducyatē |

smr̥tiprāptānuvādē hi smārtaṁ naimittikaṁ bhavēt |
vidhipakṣē yajurvēdavidhēstadbhēṣajakriyā ||

smr̥tau ca yadanr̥tavadananimittaṁ prāyaścittaṁ tadēva kartavyaṁ yadyanuvādaḥ | vidhau punarasya yājurvēdikatvād bhrēṣasya yajurvēdatō yajñō vinaṣṭa ityanvāhāryapacanē bhuvaḥ svāhēti hōtavyam | smr̥tēstvanyataramūlatvānavadhāraṇānna vēdabhrēṣanimittaprāyaścittāvadhāraṇaṁ syāt | ēvaṁ mūlamūlibhāvābhyupagamē ’pi smr̥tyaiva tadarthastadatikramaścānusr̥ta iti tadīyamēva prāyaścittam |
[p. 942]
nanu tavāpi yājurvēdikatvajñānāttadvēdaprāyaścittamēva bhavēt | naitadasti | ētaddhyāhavanīyādiviṣayatvādāhitāgnyadhikāramavalambatē | anr̥tapratiṣēdhaśca puruṣamātradharmatvādanāhitāgnērapyavasthitaḥ | tēnāsya tāvadaśyaṁ smārtaṁ prāyaścittamapēkṣaṇīyam | taccēdapēkṣi tamēkatvānnimittasyāhitāgnērapi tadēva yuktamiti vaidikaprāyaścittābhāvaḥ | kiṁ ca |

yajñē ’nyatamavēdāṅgē bhraṣṭē naimittikaṁ śrutam |
ayajñāṅgavināśē tu na tasyāvasarō bhavēt ||

‘yadyr̥ktō yajña ārttimiyāt’ iti hi sarvē bhrēṣā yajñasaṁbandhinō nimittatvēna śrūyantē | jyōtiṣṭōṁmasaṁbandhinaśca prakaraṇādāsan | tatra ‘vēdasaṁyōgānna prakaraṇēna bādhyēta’ ityanēna nyāyēna vākyabalīyastvātprakaraṇaṁ tāvadatikramyēta | na tu yajñasaṁbandhaparityāgē hēturasti | tasmādavagatavēdaviśēṣamūlēṣvapi puruṣadharmēṣu na tannimittaṁ prāyaścittaṁ kartavyam | yadā tu phalakalpanābhayāt prakaraṇācca kratuyuktapuruṣadharmā bhavantyēvaṁjātīyakā iti pūrvaḥ pakṣaḥ | śuddhakratudharmatvaṁ ca siddhāntastadōbhayatrāpi yājurvēdikayajabhrēṣanimittamēva prāyaścittamiti prayōjanāntaraṁ vaktavyam | taducyatē |

vidhayō ’pi hi pūrvasminpakṣē saṁskāratāṁ gatāḥ |
tē sarvē yājamānāḥ syurdīkṣāsaṁskāravargavat ||

sarvē hi samidādayaḥ kratvantaragatāḥ stōtraśastrajapādayaśca pūrvapakṣavādinaḥ puruṣasaṁskārāḥ | tē ca ‘yājamānāstatpradhānatvātkarmavat’ ityanēnādhikaraṇēna yājamānāḥ syuḥ | tatra samidādīnāṁ yāgātmakatvād dravyatyāgavyāpārēṇa dīkṣaṇīyādivadubhayathā ’pi yājamānatvāt | tadvadēva ca yajamānavivr̥ddhāvapi tantrēṇa prayōga iti na kaścidviśēṣō dr̥śyatē | yē tu stōtraśastrajapādayastē guṇabhūtakartr̥karmaniyamasamarthō pradhānaniyamānadhikr̥tāṁ pradhānaudgātrādisamākhyāṁ bādhitvā dantadhāvanādibadyajamānakartr̥kā bhavēyuḥ | yajamānavivr̥ddhau ca sādhāraṇadravyatyāganyāyēna tantratvaṁ na saṁbhavatīti pratiyajamānaṁ bhidyēran | pratiṣēdhēṣvapi ca yadā vidhyaṁśa ēvamavadhāritaḥ kratuyuktapuruṣōpakāryanr̥tavadanamiti tadā ’syaivānr̥taviśiṣṭapratiṣēdhādayamarthō bhavati yajamānēnātmasaṁskārārthamāśīḥprayōgādiṣu yaducyatē tatra vaikalpikāvadhāraṇē svarūpōccāraṇē vā mr̥ṣātvaṁ na kartavyamanyatra tvanyēṣāṁ ca yathēṣṭavāditvamiti | śuddhakratudharmapratiṣēdhē tu yāvatkratau kiṁcidvadanaṁ yajamānasyartvijāṁ
[p. 943]
vā ’nr̥taṁ prasajyatē tatsarvaṁ na kartavyaṁ kratusaṁbandhitvāviśēṣāt | ataśca yathaiva yajamānēna vrīhimayaṁ saṁkalpya na yavamayō dātavyastathaivādhvaryvādibhirapyanyataraṁ pakṣaṁ kariṣyāma ityuktvā na lāghavādivaśēna punarvisaṁvaditavyam | yadapi ca punaḥ saṁskārārthaṁ kiṁcittadapi kratvarthāṁśēnaiva varjayitavyam | nanu ca pratiṣēdhārthē guṇabhūtaḥ puruṣastata ādhvaryavasamākhyā niyāmikēti praṇītāpraṇayanādivadadhvaryurēkō ’nr̥tapratiṣēdhamavalambatē | satyamavalambēta yadi pratiṣēdhārthō ’nuṣṭhēyō bhavēt | ayaṁ tvanuṣṭhānābhāvātmakatvānna kartr̥viśēṣamapēkṣatē | śrutyaiva ca pratiṣēdhaḥ prāptyāsaṁbaddhaḥ | sayatra prāptastatra svasāmarthyēna gacchanna śakyatē samākhyayā vārayitum | nanu vadēdityētāvādvidhyaṁśamātramālōcyamānaṁ samākhyā niyaṁsyati | tataśca pratiṣēdhō ’pi tadanusāritvānniyatō bhaviṣyati | naitadēvam | paryavasitē hi śāstrārthē tatkarturapēkṣāyāṁ satyāṁ samākhyā ’vatarati | na ca vadēdityētāvataḥ śāstrārthatvaṁ vijñāyatē | pratiṣēdhasaṁbandhāddhi tadanuvādatvēna sthitam | na cānūdyamānasya śrutamapi viśēṣaṇaṁ bhavatīti grahādhikaraṇē sādhitam |kimuta samākhyayā vidhīyamānapadārthakartr̥viśēṣasaṁbandhamātra ēva vyāpriyatē |

tasmādanūdyamānatvādvadanaṁ na viśēṣyatē |
pratiṣēdhō ’pi tadgāmī viśēṣṭuṁ naiva śakyatē ||

tasmādasti sarvatra prayōjanamataḥ samyagvicāritamiti siddham || 13 ||


iti kartradhikaraṇam || 4 ||

[p. 944]
pūrvatra śrutyā saha prakaraṇaṁ virudhyatē na virudhyata iti vicāritam | idānīṁ liṅgavākyābhyāṁ saha vicāryatē | tatra jyōtiṣṭōmaprakaraṇavihitasya tīrthasnānasya darśapūrṇamāsaprakaraṇavihitasya jr̥mbhikānimittasya mantrōccāraṇasya kimarthatvaṁ punaḥ syāditi nivītādhikaraṇavadēva pakṣā racayitavyāḥ | tēṣāmapi sāravattaratvādanantarādhikaraṇē traya upanyastāḥ puruṣamātradharmaḥ prakaraṇayuktapuruṣadharmaḥ kratudharma iti | ta ēvātrāpyanuvartantē | tatrapūrvādhikaraṇēnaiva prakaraṇāt kratvarthatvē prāptē pūrvapakṣaḥ parigr̥hyatē |

yathā prakaraṇaṁ hitvā dvādaśatvaṁ vaśīkr̥tam |
ahīnēna tathā puṁptā dharmāvētau vaśīkr̥tau ||

snānaṁ tāvadyōgyatayaiva malāpakarṣaṇa rthatvātpuruṣārthaṁ gamyatē | tīrthaviśēṣaṇaṁ ca sukhāvataratvād duḥkhāvatarahradādi vyāvartayat puruṣasyōpakarōti na kratōḥ | yadapi ca smaraṇaṁ bhōjanādipūrvabhāviniyamarūpēṇa tadapi tadarthasyaiva niyamādr̥ṣṭaṁ puruṣagāmyēva karōti | tēnāvadhāritaprayōjanēna saṁbadhyamānastīrthaniyamō ’pi puruṣārthō vijñāyatē | tatrāpyēkaṁ tāvaddr̥ṣṭamēva prayōjanamavataraṇasukham | athāpyuddhr̥tōdakādinivr̥ttirūpō niyamō na dr̥ṣṭaṁ sādhayatī
[p. 945]
tyadr̥ṣṭaṁ kalpyatē tathā ’pyastyēva phalaṁ ‘tīrthamēva hi sajātānāṁ bhavati’ iti | na caivaṁ vākyāt puruṣasaṁyuktasya prakaraṇamīśvaram ‘asaṁyuktaṁ prakaraṇāt’ iti sthitatvāt | tathā yadyapi brūyādityanēna kartā nōpāttastathāpi jañjabhyamānaśabdaḥ kr̥dantatvāt ‘kartari kr̥t’ iti cānanyaparasmaraṇātkartr̥viśēṣaṇaṁ puruṣamupādattē | tēna svavākyōpāttēna saṁyuktaṁ mantrābhidhānaṁ prakaraṇagrāhyatvaṁ na pratipadyatē | puruṣasaṁyōgō cāstyēva tatphalam | prāṇāpānayōrātmani dhāraṇāccirajīvitvam | tasmātpuruṣamātradharmā ēvaṁjātīyakā iti || 14 ||

puruṣadharma ityētāvadgr̥hṇīmaḥ | yattu puruṣamātradharmastataścōtkarṣa ityētadasahyam | kutaḥ |

avirōdhātsamāvēśē labhyamānē pramāṇayōḥ |
bādhō na yujyatē kartuṁ na cadūṁrātphalaśrutiḥ ||

puruṣamātrasaṁyōgō hi vinā kāraṇēna prakaraṇaṁ bādhyēta | nanvitaratrāpi liṅgavākyē bādhyēyātām | satyaṁ bādhyēyātāṁ yadyapuruṣēṇa saṁbandhō ’bhyupagamyēta | vayaṁ tu prakaraṇagatapuruṣadharmaṁ bruvāṇā na kiṁcidapi bādhiṣyāmahē | na prākaraṇikē jañjabhyamānē snātari ca sakalaśabdāṁrthō yōgyatvaṁ vā nāsti | nanvaviśēṣabuddhirbalavatpramāṇaprabhūtā durbalapramāṇamūlayā viśēṣabuddhyā na yuktā nivartayitum | ēṣā tāvadavaśyamēva nivartanīyā | na hyaviduṣō ’samarthasya vā ’dhikāraḥ saṁbhavati | nanvēvaṁ prakaraṇaṁ viśēṣakamabhyupagataṁ bhavati | naitadēvam | grāhakamēvātrāpi prakaraṇaṁ, yēnōddiśyamānajaññabhyamānaviśēṣaṇatvaṁ pratipadyatē |
[p. 946]
na hi tasyaiṣa vyāpārō ’vakalpatē | kathaṁbhāvasyētthaṁbhāvādanyēnāsaṁbandhāt | yō ’pi prakaraṇagr̥hītapuruṣamapēkṣamāṇaḥ prakaraṇādviśēṣalābhaṁ manyatē tasyāpi vyāvr̥ttē prakaraṇavyāpārē tadgr̥hītatvāpēkṣā bhavatīti naiva tadviśēṣaṇamavakalpatē | kathaṁ tarhi prakr̥tapuruṣapratyayaḥ | ucyatē | vinaiva viśēṣaṇatvēnātra prakaraṇasthapuruṣagrahaṇasiddhiḥ | tathāhi |

vrīhīṇāṁ prōkṣaṇaṁ yadvallaukikānāmanarthakam |
tadvadētadapītyēvaṁ phalāyaprakr̥taṁ gatam ||

yathā hi vrīhyādi prōkṣaṇādibhiḥ saṁbadhyamānaṁ na ca tāvatprakaraṇēna viśēṣyatē | atha cānarthakyabhayādviprakr̥ṣṭaphalakalpanāpramāṇābhāvācca kratusādhanatvēna prayōjanavattvācca prakr̥taṁ gr̥hyatē tathā ’tra phalakalpanābhayātpratyāsattyanurōdhēna prākaraṇikajañjabhyamānagrahaṇaṁ kriyatē | na hi tatsaṁbhavē ’nyaphalakalpanāpramāṇaṁ labhyatē | nanu ca kḷptamēvānayōḥ phalamityuktam | satyamuktaṁ na tvīdr̥śēna śabdēna phalamucyatē | kāmaśabdōpabandhābhāvāt | ētadēva canātra vidhāyakaṁ śabdamupalabhāmahaityāha | phalavidhānaṁ hīdr̥śēna śabdēna na kriyata iti vakṣyāmaḥ | itarathā punarbrūyādityatrāpyastyēva vidhivibhaktirityayuktamēva vidhāyakābhāvavacanam | na hi dhatta ityētasyāvidhāyakatvādupālambhō bhavati | sarvatraiva phalāṁśasyāvidhēyatvāt | tasmādyathōttamēva yōjanīyam | ‘dravyasaṁskārakarmasu’ ityanēna cārthavādatvaṁ vakṣyatē | ‘phalaṁ tu tatpradhānāyām’ iti ca kāmapadōpabaddhāyāṁ tadarthatvam | āha |
[p. 947]
puruṣasya saṁskārakamiti gr̥hṇīma iti saṁskāraśabdōccāraṇātkratuyuktapuruṣadharmatvamabhyupagacchati | na hi svatantraḥ phalavattvātsaṁskāra ityabhidhīyatē |darśapūrṇamāsārvēva kurvata ityētannēti—kō ’bhiprāyaḥ | sarvathā tāvajjañjabhyamānadharmatvēnaiṣa gamyamāna ānarthakyēna laukikānnivartyēta | yastu jyōtiṣṭōmādau jañjabhyamānaḥ sa dārśapūrṇamāsikavadēva, saprayōjana ityaśakyō varjayitumiti | ataḥ kratumātrayuktapuruṣadharmō bhavati | asyōttaraṁ gūḍhābhiprāyam |saṁskr̥tēna tu tēna prayōjanaṁ nāstīti | kutaḥ |

na saṁbandhō nivītasya yathaivātithyakarmaṇā |
śrutyādibhirasaṁyōgāttathaivāsya kriyāntaraiḥ ||

yadi sarvatra vihitaḥ sannanarthakatvēna laukikānnivartyēta tata ētadēvaṁ syāt | na tvasāvēvaṁ nivartayituṁ śakyatē | na hi pravr̥ttāni śāstrāṇi kēna cinnivartyantē | kiṁ tarhi | ādita ēvaiṣāṁ pravr̥ttipratibandhō ’vadhāryatē | sā caivaṁ pratibadhyatē | yadi ‘dravyasaṁkhyāhētusamudāyaṁ vā’ ityadhikaraṇanyāyēna svarūpasaṁgatāvanarthakatvājjañjabhyamānaśabdēnāpūrvasādhanatvaṁ lakṣyatē | tallakṣaṇāṁ ca na prakaraṇādr̥tē labhyatē | na ca darśapūrṇamāsāpūrvaṁ muktvā ’nyasya prakaraṇamasti | tasmāttadapūrvasādhanaṁ yō jañjabhyamānastasyaivaiṣa saṁskāraḥ | ēvaṁ tīrthasnānamapi vaktavyam | ētau ca paricōdanāparihārau sūtrakāra ēva vakṣyati | ‘ārādapīti cēt’ ‘na tadvākyaṁ hi tadarthatvāt’ iti | yattu prayōgavacanēna siddhērvidhyānarthakyamiti | tatrāha | varaṁ tasyānuvādatvaṁ na ca niṣphalapuruṣamā
[p. 948]
tradharmavidhānamiti | iha bhāṣyakārēṇaṁ nirantarayōrdvayōradhikaraṇayōrēkasyāḥ paricōdanāyāḥ parasparaviruddhaparihāradvayamuktam | ‘aṅgaṁ satprayōgavacanēna gr̥hyatē | na cāvihitamaṅgaṁ bhavati’ ityēkaḥ |ēvaṁ satyanuvādō bhaviṣyati, ityaparaḥ | tatra kasya satyatvaṁ kasyānr̥tatvamiti vivēktavyam | yathā tāvatpūrvatra vyākhyātaṁ tathā vidhitvamēva satyam | anuvādābhidhānaṁ tvabhyupētyavādamātramiti gamyatē | śakyaṁtvanuvādatvaṁ samarthayituma | kutaḥ |

aparyāyavidhāyitvādēkō ’ṅgānāṁ vidhiryataḥ |
prātyātmikānuvādatvaṁ śakyatē bhāṣituṁ tataḥ ||

‘vidhēstvēkaśrutitvādaparyāyavidhānāt’ ityatra sarvēṣāmēvāṅgānāmēkaprayōjanakalpanayaikaṁ vidhiṁ vakṣyati | sa ca prayōgavacanēna vidhīyamānānāṁ bhaviṣyati | prātyātmikavidhīnāṁ paryāyapravr̥ttēḥ | puruṣaśca yēna pravartyatē sa vidhiḥ | aṅgapradhānavatyāṁ ca bhāvanāyāṁ yugapatpuruṣaniyōgaḥ | tasmāt prātyātmikānāmanuvādatvam | atrābhidhīyatē | dvāvapyētau granthau sādhū | katham | pūrvastāvat ‘na cāvihitamaṅgaṁ bhavati’ ityanayā cōpapattyā na viruddhaḥ | uktaṁ hyētadvidhāvanāśrīyamāṇē dhātvarthamātrasya sādhyatvānniṣprayōjanatvē sati na śakyamaṅgatvaṁ kalpayituṁ tēna tāvadvidhiḥ | atha cānuvādaḥ katham | pūrvēṇa vidhinā ’ṅgatvaṁ prakalpya prayōgavacanaṁ yāvannīyatē tāvantaṁ ca kālamasau vidhirūpē ṇāvatiṣṭhatē | prayōgavacanagrahaṇē tu sati tadnatavidhisaṁsparśādēva puruṣapravr̥ttisiddhēranuvādatvam | ataḥ prāk prayōgavacanasamarpaṇādvidhitvēna vinā na vyavahāraḥ sidhyatīti vidhiḥ | uttarakālē tu tata ēva pravr̥ttisiddhēranuvāda ityubhayamapi sādhūktam || 15 ||


[p. 949]
prakaraṇē ’hīnasyātyantamavidyamānatvādvākyasaṁyuktadvādaśōpasattvaṁ prakaraṇēnānugr̥hyamāṇamutkr̥ṣyata ityadr̥ṣṭāntaḥ || 16 ||


iti jañjabhyamānādhikaraṇam || 5 ||
śaṁyāviti brāhmaṇāvagōraṇādipratiṣēdhavākyōpalakṣaṇam | tatra pūrvavadēva pakṣāḥ | tēṣāmapi prākaraṇikaṁ saṁbandhadvayamapyēkīkr̥tya nirdiṣṭau kratudharmaḥ śuddhapuruṣadharmaścēti dvāvēva pakṣau | samastēna cānr̥tavadanapratiṣēdhanyāyēna kratvarthasyāvagōraṇasya prasajyamānasya pratiṣēdhaḥ | kā ca tatra prasaktiḥ | caturbrāhmaṇasādhyatvāddarśapūrṇamāsayōstadānatyarthaṁ sāmadānabhēdadaṇḍēṣu prasajyamānēṣvanvāhāryadānēnānabhayēditigamyatē | yadā tanmātrēṇa
[p. 950]
nānamanmi tadā punaryathā dānādānatirbhavati tathā prayatyamānē laukikōpāyaprasaktau satyāmayaṁ daṇḍaprakārō ’vagōraṇādiḥ pakṣē prāpnōti sa pratiṣidhyatē | na kartavyaṁ, tēna, tadvyatirēkōpāyāntarāśrayaṇaṁ kāryamityuktaṁ bhavati | tathā prāptē ’bhidhīyatē |

vākyēna sarvasaṁyōgātsarvēbhyō varadānataḥ |
phalasyākalpitatvācca nēṣṭaḥ prakaraṇagrahaḥ ||

yacchabdastāvacchrutyaiva puruṣamupādattē | na ca prakaraṇayuktapuruṣadharmaḥ | na hyēṣa kaścitsaṁskāraḥ | kiṁ tarhi | narakaparihārārthō ’yaṁ pratiṣēdhaḥ | sa ca puruṣagata ēva | narakapātaḥ saṁkīrtitō na tu kratugataḥ | yasya ca pratyavāyastacasya tatparihārārthaḥ pratiṣēdhaḥ | ‘śatēna yātayāt sahasrēṇa yātayāt’ iti śataguṇaṁ sahasraguṇamanubhavēdityarthaḥ | atha vā saṁkhyēyāntarānupādānādupari saṁvatsaragrahaṇādihāpi saṁvatsaraśatēna yātanāṁ nistarētsahasrēṇētyēvaṁ saṁbadhyatē | niṣēdhaphalaṁ ca pradarśanamātrēṇaiva saṁbadhyatē na vidhiphalavatkāmapadōpabandhamapēkṣatē | na hi kaścitsaṁtyaktavyamarthaṁ kāmayatē | na cānyaḥ kaścittasyōpādānaprakārō ’sti | tēnānubhavēdityētāvataivōpādānaṁ vijñāyatē | taccēhāvikalamasti | yattu bhāṣyakārēṇa liṅpradarśanaṁ kr̥taṁ tatphalasyāvidhēyatvādasaṁbaddham | yadapi tāvadiṣṭaṁ tadapi na vidhīyatē yattvaniṣṭaṁ tatra puruṣapravr̥ttyasaṁbhavādatyantaviparīta ēva vidhyupanyāsaḥ | tasmādaniṣṭaphalōpādānamātrēṇaiva tadviṣayaniṣēdhasiddhēraniṣṭaphalasya ca puruṣagāmitvātpuruṣadharmatā | tathā ca ‘sō ’bravītkiṁ mē prajāyā iti’ prajāmātrānugraha ēva śaṁyunā prārthitaḥ | dēvaiśca yatkāmayasa ityuktē śaṁyunā brāhmaṇamātramēva tēbhyaḥ parīttaṁ paripālanāyōpakṣiptam | taiśca brāhmaṇamātramēvōddiśyānugrahaḥ pratta iti vākyaśēṣaḥ samarthitō bhaviṣyatīti || 17 ||


iti sarvaparidānādhikaraṇam || 6 |

[p. 951]
‘nāsyā annamadyāt’ iti vākyāntaramapi sadanyārthadarśanaupayikatvātsahōdāhr̥tam | malavadvāsāḥ—r̥tumatī strī | tatsaṁvādapratiṣēdhē ’pi ta ēva pakṣāḥ | tatra yacchabdajañjabhyamānaśabdatulyōpādānaśabdābhāvātsaṁvādasya ca kratau puruṣō cāviśēṣaprasaktērabhihitēnānr̥tavadanapratiṣēdhanyāyēna ‘patni patnyēṣa tē lōkaḥ’ ityādēḥ kratvarthasya saṁvādasya pratiṣēdha iti prāptē ’nyathā pratyavasthīyatē |

niṣēdhaḥ prāptipūrvō ’yaṁ prāptiśca puruṣē sthitā |
na hi prāgaparuddhāyāḥ prāptirasti kratuṁ prati ||

‘tāmaparudhya yajēta’ iti hi sāmānyataḥ sarvasmādēva kratvanuṣṭhānādasau nivartitā kathaṁ saṁvādē prasajyēta | puruṣasya tu svātantryatsarvakālasaṁvādē prāptē niṣēdhamyārthavatā | yadi ca smr̥tirēvamarthā vidyatē tatō mūlamūlibhāva ēvābhyupagantavyaḥ | na hi kēnacinni ttyānuvādatvamuktam || 18 ||

itaśca puruṣamātradharmaḥ | kutaḥ |

prāyōvacananirṇēyaṁ saṁdigdhaṁ vastu varṇitam |
asaṁdigdhaśca puṁdharmō nāsyā annamiti smutēḥ ||


[p. 952]
‘nāsyā annamadyāt’ iti ‘abhyañjana vai striyā annam’ iti vākyaśēṣādupagamanapratiṣēdhaḥ | tathā hi | lāṭānāmapyabhyañjanaparyāyāntaravācyalakṣaṇamupaganaṁ prasiddham | tacca na kadācicchabdādarthādvā kratvartha prasaktam | puruṣārthaṁ tu sarvaprāṇiprasiddham | yadarthā ca prāptistadarthaḥ pratiṣēdhaṁ ityuktama | brahmacaryavidhānācca na r̥tukālē puruṣārthasyāpi satastatprasaktiryēna svakālē niṣidhyatē | tasmādullaṅaghya tāvatprakaraṇamēva tāvatpuruṣadharmō bhavati | tataśca tatsāmānyāditarēṣu tathātvamiti saṁvādatādarthyasiddhiḥ || 19 ||


iti saṁvādādhikaraṇam || 7 ||
idānīmaprakaraṇādhītāni śrutiliṅgavākyāni prakaraṇasamavāyaṁ gacchanti nēti vicāryatē | ‘tasmātsuvarṇa hiraṇyaṁ bhārthaṁ durvaṇō ’bhyaṁ bhrātr̥vyō bhavati’ ityēvamādiṣu saṁdēhaḥ | kiṁ karmasu hiraṇyadhāraṇamanūdya suvarṇatā vidhīyatē | vāsaḥparidhānē ca śōbhanatvamuta viśiṣṭavidhānarūpēṇa nityaḥ puruṣadharmō vidhīyata iti | tatrānēkārthāvidhibhayātkarmasthāhiraṇyavāsōnuvādēna suvarṇaśōbhanatvavidhiprāptāvucyatē puruṣadharma iti | kutaḥ |

hiraṇyavāsasō dharmō bhavaṁstāvadanarthakaḥ |
karṇaṇā saha saṁbandhē pramāṇaṁ tu na vidyatē ||

prakaraṇāmnānasya hyētadēva prayōjanaṁ kathaṁ nāma tadaṅgatvaṁ vijñāyētēti | yadyaprakaraṇādhītasyāpi karmāṅgataiva syāttataḥ prakaraṇāmnānamanarthakaṁ bhavēt | yatastu vēdēnaiva prakaraṇāprakaraṇāmnānavivēkaḥ kr̥tastatō ’vagamyatē nūnaṁ prakāṇādhītānāṁ puruṣadharmatvamiti || 20 ||


[p. 953]
yadyapi tāvadviśiṣṭavidhānaṁ tathāpi karmaśēṣa ēva syāt | anyathā hi phalaṁ kalpyēta | nanu kratusaṁbandhō ’pi kalpayitavya ēva | satyaṁ pramāṇavatī hi tatkalpanā | karmaṇaśca sāmānyēna prayōjanākāṅkṣāyāṁ karmaivōpatiṣṭhatē | tēna tatsaṁbandhaḥ pramāṇavān, na svargasaṁbandhaḥ | ēvaṁ ca manyatē | yathā yāgadānahōmānmuktvā nānyatpradhānakarmatvaṁ pratipadyatē | na cēha yāgāditvamasti saṁpradānādyabhāvāt | ata autpattikēnāṅgatvēna karmaśēṣatvam | athavā dhāraṇamētacchruyatē | taccōtpattyaiva dhāryamāṇaśēṣabhūtam | na ca laukikasya niṣprayōjanatvātsaṁskārārhatvam | ataḥ karmāṅgabhūtayōrvāsōhiraṇyayōrvidhiḥ | athavā tata ēvānēkārthavidhidōṣātsati ca saṁbhavē balādguṇē vidhiśaktisaṁcāraṇāddhiraṇyadhāraṇaṁ ‘hi raṇyaṁ hastēna bhavati’ atha gr̥hṇāti’ ‘hiraṇyaṁ hastē saṁpradāya ṣōḍaśinā stuvatē’ ityēvamādivākyavihitamanūdya suvarṇatā vidhīyatē | ‘vāsaḥ paridhattē’ iti caitadvihitē vāsasi śōbhanatvam | ēvaṁ ca sūtrakārāṇāṁ ‘hiraṇyamiti jātarūpaṁ pratīyāt’ ityādiparibhāṣaṇasyaitadēva mūlam | anyathā rajatajātarūpasādhāraṇē sati hiraṇyaśabdē ’nyatarāvadhā raṇamūlamanyatkalpyaṁ syāt | ‘adravyatvāt’ iti ca nātra dravyaṁ vidhīyatē | kiṁ tarhi | tadviśēṣamātravidhānamētat | ataśca yatra dravyaṁ tatrānēna gantavyamiti |

yattvatra bhāṣyakārēṇa dēvatāgrahaṇaṁ kr̥tam |
tadutsūtramayuktaṁ ca pradhānaṁ hi japādyapi ||

ayāgānāmapi prādhānyadarśanānna kiṁciddēvatāgrahaṇēnēti || 21 ||

karmāṅgatvē cāsyāḥ kriyāyā ādhvaryavasamākhyā viniyōktrī bhaviṣyati | puruṣadharmatvē bādhyēta | yadā ’pi hiraṇyānuvādēna suvarṇatā vidhīyatē tadā ’pi tadvidhivaśavartitvādakriyātmakatvācca naiva samākhyā vyāpriyata iti vaidikatvasāmānyaṁ vēdasaṁyōgasyārthaḥ |
[p. 954]
tēna yō nāma vadēllōkatō ’pyastyēva vāsōhiraṇyadhāraṇaprāptiratastadanuvādēnāpi śakyaṁ guṇavidhānamiti sō ’pi vyāvartitō bhavati || 22 ||

pūrvaṁ dhāraṇasya svābhāvikamēva saṁskāratvamityupanyastam | idānīṁ tatraivōpacayahēturucyatē karmatvanirdēśāditi | tatra hiraṇyamityamantatvadarśanāddvitīyārthasaṁyōgāditi ca bhāṣyadvrīhīnitivat dvitīyēyamiti bhrāntirbhaviṣyati kr̥tyapratyayēna tvabhihitatvānnātra karmaṇi dvitīyōtpannā prathamaivēyam | dvitīyārthastu bhāryamiti ṇyatpratyayēnōkta iti dravyaparatvābhidhānam | ata ēva bhāṣyakārēṇāpidvitīyārthasaṁyōgādityuktam | anyathā dvitīyāsaṁyōgādityēvāvakṣyam | tasmātsaṁskāratvātkarmaśēṣatvaṁ dhāraṇasya || 23 ||

karmasaṁbandhastāvanna kēnacitkriyatē | sarvō hyanārabhyavādō vākyasaṁyōgēnāṅgaṁ vidhattē, liṅgēna vā kēnacidavyabhicāriṇā | tadiha vākyasaṁyōgastāvannāstyēva hiraṇyadhāraṇamapi vyabhicārādaliṅgam | tadēva kartavyātāvacanēna viśēṣyatē | yadi kartavyatāvacanaṁ viśēṣaṇaṁ tataśca tadvyāpārōpakṣayādavidhāyakatvaprasaṅgaḥ | tēna dravyasvarūpasaṁbandhamātramēva pramāṇavat | tatra cānarthakyamiti na saṁskāratā | na cēhāpūrvasādhanatākāritaḥ saṁbandhō ’vakalpatē | prakaraṇalabhyatvādapūrvasādhanalakṣaṇāyāḥ | tasmādbhūtabhavyasamuccāraṇanyāyēnaiva hiraṇyasādhanakaṁ vāsaḥsādhanakaṁ ca dhāraṇaṁ paridhānaṁ ca kartavyam | kiṁ prayōjanamityarthākṣiptēnāpi tāvatkartrā saṁbandha iti puruṣōpakārakalpanā | suvāsasēti bahuvrīhēranyapadārthapradhānatvādvimpaṣṭamēva puruṣaprādhānyam | nanvēvaṁ sati phalaṁ kalpyam | naiṣa dōṣaḥ | sāmānyataḥ puruṣārthatvē ’vadhāritē tasya sukalpyatvāt | svargādyutpattēśca kriyātmakatvādanyatra vēdamūlatvādubhayamapi sādhāraṇaṁ paryupasthāpakamiti karmōpasthāpananivr̥ttiḥ | api ca svavākyagatamēva
[p. 955]
bhrātr̥vyadurvarṇatākaraṇaṁ rūpadhāraṇaṁ phalamubhayatrāpi śrūyatē | satyapi cārthavādasarūpatvē pārārthyānavadhāraṇādēvaṁjātīyakēṣu phalavidhitvaṁ vakṣyati‘phalamātrēyō nirdēśāt’ iti | tatra hi kḷptasaṁbandhasyaiva kāmatvamātraṁ parikalpya kriyāyāstādarthyamadhyavasātavyam | anyatra kratusaṁbandhātprabhr̥ti sarvaṁ kalpanīyam | tasmātsarvakāmādipadasaṁyōgavadihāpi phalēna saṁbandhādviśiṣṭavidhānācca karmōpadiśyatē | tathā ca smr̥tiḥ—‘na jīrṇamalavadvāsāḥ syāt | dhārayēdvaiṇavaṁ daṇḍaṁ śubhē raukmē ca kuṇḍala’ ityādi sūpapatsyatē || 24 ||


iti hiraṇyadhāraṇādhikaraṇam || 8 ||
iha vākyāvadhāritakarmaśēṣatvānāṁ tadviśēṣasaṁbandhaścintyatē | pūrvapakṣavādī tatra paśyannapyāhavanīyasaṁyōgaṁ hōmānāṁ prādhānyāttadvaśēnāhavanīyapravr̥ttēḥ kr̥ṣisēvādīnāmapi r̥ddhisādhanakarmatvāviśēṣācchakyatē yēna karmaṇā r̥ddhimicchēdityēvamupalakṣaṇaṁ kartumiti manyamāna āha—sarvakarmaṇāṁ śēṣō jayādiriti | tēna sēvādinā ’pi r̥ddhimicchannāhavanīyē jayādīñjuhuyāt | na cāhavanīyasyaitē na prayōjakāḥ | hōmamātrōddēśēnāhavanīyavidhānāt | tēnānāhitāgnērmā nāma bhūvan | āhitāgninā tu varṇānurūpaṁ laukikamapi karmānutiṣṭhatā kartavyāḥ | ēvaṁ cānārabhyavādasvarasō na bhagnō bhaviṣyati | na caivamādayaḥ
[p. 956]
sākṣātkarmasaṁbandhinaḥ prakr̥tyarthāḥ sthārayanti | kāmaṁ vā punaruktabhayādvikr̥tiṁ varjayēyuḥ | kr̥ṣyādiṣu tu na kācitpunaruktatāśaṅkētyavarjanamēva yuktam || 25 ||

vyavatiṣṭhērannētē hōmā vaidikēṣvēva na sarvatra bhavēyuḥ | kutaḥ |

samānadēśatā nityamiṣyatē ’ṅgapradhānayōḥ |
na ca kr̥ṣyādibhiḥ sākamēṣāṁ syāttulyadēśatā ||

karṣaṇaṁ hi bhūmau kriyatē rājakulē ca sēvā | jayādayaśca hōmatvādavihitādhikaraṇāntarā ēkāntēnāhavanīyē kartavyāḥ | tatra vinā vacanēnāṅgapradhānavaidēśyamāpadyamānaṁ vaiguṇyaṁ janayait | asti caiṣāmanyō viṣayō yatrāviguṇā bhavanti | tasmiṁśca sati nārthāpattyā vaidēśyamabhyanujñāsyatē | na ca śāstrēṇānabhyanujñātaṁ kr̥taṁ phalaṁ dadāti | ataḥ saguṇasaṁpādanāyaivānāhitāgnīnāmaviduṣāmamanuṣyāṇāṁ caitē na bhavanta | tathā karmāntarāṇāmapi | nanu kṣētramēvāhavanīyaṁ nītvā hōṣyatē | na | tathāpi vilēkhanahōmayōrdēśabhēdāparihārāt | sāmīpyamātraṁ hi tatrānugr̥hyēta na tu samānadēśatvam | na hyēkaikasminvidāraṇa āhavanīyaṁ nikṣipya hōtuṁ śakyatē | na ca tāvatā ’pi samānadēśatvaṁ bhavati | hōmāstviti ca hētuvyapadēśaḥ | yatō ’mī hōmāstasmādvyavatiṣṭhēran || 26 ||

itaśca vaidikānāmēva jayādiḥ śēṣō yataḥ samākhyānugrahō bhavati | darśapūrṇamāsādiṣvadhvaryurvidyatē | tadaṅgabhūtāḥ santa ētē tatkartr̥katāṁ pratipadyantē | kr̥ṣyādīnāṁ tu r̥tvi
[p. 957]
gabhāvādbhēdēna ca jayādīnāṁ varaṇādīnāmanāmnānādapūrvatvāccōdakēna prāptirnāsti | yadi ca tadarthamēvādhvaryurvriyatē tataḥ kartr̥bhēdō ’pyāpadyatē | na hi kr̥ṣimadhvaryuḥ karōti | tēnasamākhyānādyō vākyaśēṣō ’dhvaryuṇā kartavyamadhvaryurvā yaḥ kartr̥tvēna śēṣabhūtaḥ sa ēvamanugr̥hītō bhavatīti vyavasthāsiddhiḥ || 27 ||


iti jayādīnāṁ vaidikakarmāṅgatādhikaraṇam || 9 ||
vaidikalaukikapradhānasaṁbandhavicāraprasaṅgādyatra nimittānāṁ laukikavaidikatvāśaṅka tāni vicāryantē | tatra yāvatō ’śvānpratigr̥hṇīyāditi yāvacchabdōpabandhādaśvapratigrahāṇāṁ nimittatvam | tatra saṁdihyatē kimaśvapratigrahamātrasyātha laukikasyaivātha vaidikasyaivēti |kaḥ punarlaukikō ’śvapratigrahaḥ kō vā vaidikaiti—lōkē pratiṣēdhādvēdē ca pratigrahītavyamityēvamavidhānādubhayatrāpyaśvapratigrahō nāstīti manyamānasya praśnaḥ | itarō vidhipratiṣēdhanirapēkṣasvarūpamātraṁ darśayati, akarmāṅgabhūtadānāśrayapuruṣārthatvābhimatō laukikaḥ karmāṅgabhūtadānāśrayastu vaidika iti | kiṁ prāptam | aviśēṣābhidhānāduddiśyamānaviśēṣaṇāsaṁbhavāccāśvapratigrahamātraṁ nimittamiti | tathā prāptē laukikapakṣaparigrahaḥ | bhāṣyakārēṇa tvaviśēṣapakṣamanābhāṣya tuśabdārthavattvāya siddhāntōpakramaḥ kr̥taḥ |vaidikatvasāmānyātphalakalpanābhayācca vaidika iti | naimittikaṁ hi vidhīyamānaṁ nimittamapi vaidikamēva buddhau
[p. 958]
saṁnidhāpayati | tēnaiva nirākāṅkṣībhūtatvānna laukikēna saṁbadhyatē | phalaṁ ca tatra kalpanīyam | itaratra tu saṁbaddhasya kratōrupakāraḥ sukhēnaiva kalpiṣyata iti prāptē ’bhirdhāyatē |lōkikē syāditi | kutaḥ |

śrūyatē dōṣasaṁyuktaḥ sa ca dōṣō ’sti laukikē |
vaidikē vidhigamyatvānna hi dōṣaḥ pratīyatē ||

varuṇō vā ētaṁ gr̥hṇāti yō ’śvaṁ pratigr̥hṇātīti pāpēna grahaṇaṁ yasminnaśvapratigrahē sa nimittaṁ pratīyatē | tadapi ca pāpagrahaṇaṁ prāptamanūdyatē | yadi hi vidhīyatē tataḥ kadācidētadvākyasāmarthyādēva vaidikē ’pi syāt | na tu vidhīyatē, sarvaphalānāmavidhēyatvāt | na ca tatra karmavidhānaṁ, vidhēyasya karmaṇaḥ vāpaphalatvāsaṁbhavāt | na cēhāśvapratigrahaḥ pratiṣidhyatē, tadaśravaṇāt | nimittasaṁbandhamātrōpayōgācca | tasmādatyantasaṁbandhādyatra pratiṣēdhastatra dōṣaḥ | sa ca laukikasya pratiṣēdhō ‘na kēsariṇō dadāti nōbhayatōdataḥ pratigr̥hṇāti’ iti | nanvayamapi pratiṣēdhaḥ sāmānyēnaiva śrūyatē | satyaṁ tēnaiva tu laukikasyēti brūmaḥ | itarasya viśēṣavidhisaṁspr̥ṣṭasya pratiṣēdhaviṣayatvāsaṁbhavāt | ataśca dōṣasamabhivyāhr̥tatvādiṣṭirapi laukikaviṣayā syāt | nanu ca nimittabhāvāduddiśyamānō ’śvapratigrahō na dōṣēṇa viśēṣṭuṁ śakyata iti vidhīyamānēṣṭēstutimātraparē dōṣasaṁkīrtana vaidikō ’pi nimittaṁ bhavēt | ucyatē |

viśēṣaṇatayā naiva dōṣō ’yaṁ kalpyatē mayā |
dōṣanirghātakārthēṣṭisāmarthyāllaukikāṅgatā ||

nahyēvaṁ kriyatē dōṣāvānyō ’śvapratigrahaḥ | kiṁ tarhi | nimittavēlāyāṁ tāvatsāmānyamātramēva gr̥hyatē | yadā tviṣṭibhāvanāyāḥ prayōjanākāṅkṣā bhavati tadā ’nyasya svargādēḥ karmōpakārakasya vā saṁnidhyapēkṣayōrabhāvādasya ca dōṣasya samānavākyōpāttatvēna pratyāsattēsvarūpēṇa karmānapēkṣitatvēna phalatvaprattipattyasaṁbhavātpuruṣaupayikaṁ vidhisaṁbandhārhaṁ nirghātama
[p. 959]
pēkṣamāṇasyāpanīyamānatayā karmaṇā saṁbandhaḥ | ēkēna ca nairākāṅkṣyē saṁbhavati na prayōjanāntaraṁ kalpayituṁ śakyam | ataśca yatra dōṣanirghātātmakaṁ phalaṁ tatrēyamiṣṭiḥ | yatra ca dōṣastatra nirghātō ’pi pratiṣēdhānusārī | sa ca pratiṣēdhō laukikasyētyantarēṇāpi viśēṣaṇamarthavaśāttasyaiva nimittatvam | ētaddarśayati—varuṇapramōcanaṁ tvidaṁ karma tallaukikē bhavitumarhati | yattu bhāṣyakārēṇa dōṣaṁ pradarśayatōktaṁsa ca laukikē ’śvapratigrahē śūdrādanyasmādvā pāpakarmaṇaḥ kriyamāṇē bhavatīti | punaśca vaidikē ’pyētatsamānamiti manyamānēnananu vaidikē ’pyapratigrāhyātpratigr̥hṇataḥpāpagrahaṇamastīti cōdayitvā parihāra uktaḥ | bhavēdētadēvaṁ yadi pratigrahīturiṣṭiḥ syātsā khalu dāturiti | sa laukikē ’pyaviśiṣṭaḥ | tathā hi |

laukikē ’pi tu yō dātā śūdrādirna sa dōṣavān |
pratigrahītr̥dōṣastu punarapyubhayōḥ samaḥ ||

yadi vaidikē dāturiṣṭiriti kr̥tvā satyapyapratigrāhyāyājyayājananimittē pratigrahītṝṇāṁ pāpē dōṣarahitanimittamucyatē | tatō laukikē ’pi śūdrādibhya upādānē duṣyatyapi pratigrahītari dātustaddvārēṇāduṣṭatvāddōṣarahitamēva nimittam | ayēha pratigrahītr̥vyāpārō nimittaṁ sa ca duṣṭa iti gr̥hyatē tattulyaṁ vaidikē ’pi | atha vaidikē dāturlaikikē pratigrahīturiṣṭiriti kalpyatē tatrāpyupapattiviśēṣō vaktavyaḥ | kiṁ ca |

yō ’śvapratigrahādēva dōṣaḥ sō ’tra pratīyatē |
dātr̥dōṣastu sarvatra tulyō ’śvairna viśēṣyatē ||

na hyapratigrāhyānpratigr̥hṇannēvaṁ viśēṣṭuṁ śakyatē | yō ’śvaṁ pratigr̥hṇātīti | sarvadravyapratigrahāṇāṁ dātr̥dōṣēṇa duṣṭatvāt | tēnaiṣa granthaḥ pūrvaṁ pratigrahītr̥vyāpārōpanyāsātpaścācca dātr̥vyāpārāśrayaṇādasaṁbaddhaḥ | tatra kēcidāhuḥ | anapēkṣyōttarādhikaraṇasiddhāntaṁ pratigrahīturēvēṣṭirityatra vicāritam | lōkē ’śvanāṁ pratigraha ēva tāvat ‘nōbhayatōdataḥ pratigr̥hṇāti’ iti pratiṣiddhaḥ | kimuta śūdrādimya upādānam | yajñē tvasāvr̥tvijāṁ punaḥ prasūtaḥ | tatraitatsyāt | dānamātraṁ yajñē vihitaṁ na pratigraha iti | tadayuktam | dānavidhānēnaiva prāk parasvatvāpādanadaparyavasyatā tasyākṣiptatvāt | api ci | sarvatra
[p. 960]
samāptividhānaṁ siddhāntaḥ | tēna dadyāditi sāmarthyagr̥hītaḥ svatvaparityāgaṁ parasvatvāpādanamēva vidhatta iti pratigrahavidhānam | api ca |

mantravānniyamairyuktaḥ karmamadhyē ’ṅgasaṁgataḥ |
kriyamāṇaḥ kathaṁ nāma vidhinā nāvagamyacē ||

yadi pratigrahō na vidhīyēta kathaṁ tasyētikartavyatā vidhīyēta | kimiti vā tasminnakr̥tē karmavaiguṇyaṁ syāt | atra vadāmaḥ |

r̥tvigbhyō dakṣiṇāṁ dadyāditi dānaṁ vidhīyatē |
lōbhādēvārjanāṅgatvātprāptastēṣāṁ pratigrahaḥ ||

na hi dadyādityasya pratigr̥hṇīyādityayamarthō bhavati | bhavēdapi sāmarthyāt, yadi tadākṣēpamantarēṇa dānavidhirnōpapadyēta | sa tu lōbhaprāptapratigrahabalēnōpapadyamānō na śaknōtyākṣēptum | na hi vidhiśatēnāpi tathā puruṣaḥ pravartatē yathā lōbhēna | yadyapi ca samāptiścōdyatē tathāpi dātr̥vyāpāra ēvāsau parasvatvāpādanaṁ nāma | dvau hi tatrāpi vyāpārāvēkaḥ pratigrahītuḥ svīkaraṇamaparō dātuḥ tatsamarthācaraṇaṁ samarpaṇādirūpam | tanmātramēva vidhāsyatē nāparam | tēna yathā sōmakrayē vidhīyamānē ’rthāllōbhēna prāptō vikrayō na vidhīyatē na ca karmāṅgaṁ bhavatyēvamiha pratigrahō na vidhāsyatē nāpyaṅgaṁ bhaviṣyati | yadapītikartavyatāvidhānaṁ tadarthaprāptānuvādēnaiva bhaviṣyati | yadā vr̥ttyarthaṁ dakṣiṇāṁ pratigr̥hṇīyāttaditthamitthaṁ cēti | nanvēvaṁ sati pratigrahasya puruṣārthatvānmantrādīnāmapi puruṣārthatvamēva prāpnōti | naiṣa dōṣaḥ | prakaraṇasāmarthyādēvamitikartavyatākapratigrahāvasānaṁ dānaṁ kratōrupakarōtītyadhyavasānāt | tēna pratigrahasaṁbandhē ’pi dānasyaivētikartavyatā | tacca vidhilakṣaṇamiti nētavyam | tatra cōdiṁtē ’pi pratigrahē gavādīnāṁ pratiṣēdhā ’pi nāstīti na kaściddōṣaḥ | aśvapratigrahasya tu pratiṣiddhatvādyō nāma pratiṣēdhamatikramya grahīṣyati taṁ parīkrīya yajamāna ārtvijyaṁ kārayiṣyati | yathā ‘brahmahā ’śvamēdhēna yajēta’ iti | yō lōbhātpatitayājanamaṅgīkr̥tya yājayiṣyati tadapēkṣaṁ vidhānam | na tu tadvidhānānyathānupapattyā yājanamitarēṣāmapi vihitamiti kalpyatē | tathēhāśvapratigrahasyāvidhānamiti draṣṭavyam | ataśca yathaiva lōkē dōṣastathā vēdē ’pīti na taddvārēṇa viśēṣaviṣayatvaṁ gamyatē | kēcitpunarāhuḥ | laukikapakṣē pratigrahīturiṣṭirvaidikatvē tu karmāṅgatvāddātuḥ | pratigrahaścōbhayatrāpi dōṣavānavihitatvātpratiṣiddhatvācca | dānaṁ puna
[p. 961]
rvaidikaṁ vihitamatō yathābhāṣyamēva parihāraḥ | athavōbhayatrāpi dāturiṣṭiḥ | tatra dānaṁ laukikaṁ pratiṣiddham | tathā ca dakṣiṇādhikaraṇē vakṣyati | aśvā upakārakatarā bhavēyuryadi tēṣāṁ dānapratigrahau na pratiṣiddhau syātāmiti | viśvajityapi sarvasvadānē pratiṣiddhatvādaśvādīnāmadānamiti vakṣyati | pauṇḍarīkē ’śvasahasramiti tu pratyakṣōpadēśājjyōtiṣṭōmē caikasyāśvasyāvaśyaṁ vidhēyatvātsāmānyaprāptaniṣēdhabādhānna dōṣō vijñāyatē | tasmādya ēva lōkē bhrāntyā bhitradāyādinā vā dadāti tasyaivēṣṭiḥ, yō vā vikrīṇītē | vikrayē ’pi hi svatvaparityāgaparasvatvāpādānasadbhāvātsakalō dadātyarthō vidyatē | na hyadr̥ṣṭārthamēva kēvalaṁ dānaṁ vijñāyatē | dānatvē dr̥ṣṭādr̥ṣṭaphalakalpanāvasarāt | yadyapi ca tasya vikrayaśabdābhidhēyatvaṁ tathāpi sāmānyaviśēṣasaṁjñayōḥ samāvēśādavirōdhaḥ | tathā ca lōkē vikrīya vaktārō bhavanti, asmābhirdhānyaṁ dattamiti | krītvā vadantyasmābhirdhānyaṁ gr̥hītamiti | tasmātsō ’pi dadātiriti nimittam | nanu ca vāsō ’śvā bhūmiriti dēyadravyamadhyāmnānānnāśvadānaṁ duṣyēt | yatra tadvihitaṁ tatranaiṣa dōkṣyati | dēyadravyāṇi hyētāni smaryantē na tu dānamēva vidhīyatē | tatra dānavidhāyivākyāpēkṣatvādyatrāśvō vihitastadgatamēvēdaṁ dēyasmaraṇam | yāni tu gavādīni sāmānyatō ’pi na pratiṣiddhāni tāni dānamātracōdanāyāmapi bhaviṣyanti | tasmānna laukikē ’śvapratigrahō nimittam || 28 ||

yadyēṣā dōṣanirghātārthā bhavēttatō laukikē kalpyēta na tu tadarthā | kutaḥ |

anyatō ’vagatē dōṣē tannirdhātārthatēṣyatē |
yaścātra kīrtyatē dōṣō nāsāvastīti gamyatē |

karmavidhānavākyē yō dōṣaḥ śrūyatē sa nirghātyatvēnāvadhāryatē | yaścātra dōṣa upāttō nāsau laukikasya satyapi pratiṣiddhatvē kutaścitpramāṇādgamyatē | jalōdaraṁ hyatra varuṇagra
[p. 962]
haṇarūpēṇōpāttam | naca kasyācidvaidyakasaṁhitāyāṁ laukikō ’śvapratigrahō nidānaṁ śrūyatē | nāpi pratyakṣānumānādibhirgamyatē | na ca vākyē ‘na kēsariṇō dadāti’ ‘nōbhayatōdataḥ pratigr̥hṇāti’ iti śrūyatē | nāpyētasya vākyasya tatpratipattau vyāpārō, vidyamānānuvādēna tatra nirghātārthakarmavidhimātraparatvāt | yastu dōṣaḥ pratiṣēdhavākyānnarakapātātmakaḥ kalpitaḥ sa iha nōpāttō varuṇō vā ētaṁ gr̥hṇātītyanēnābhidhātumaśakyatvāt | atha pāpamātraṁ vr̥ṇōtīti varuṇastadguhṇātīcyēvamabhidhīyatē tatō yā tāvadbaruṇagr̥hītaśabdasya jalōdaraviṣayā samudāyaprasiddhiḥ sā parityaktā | yā tvavayaprasiddhiḥ sā vaidikē’pi, tyāgē duḥkhadarśanāt | pratigrahē ca rakṣaṇapōṣaṇādinā klēśātkiṁcidvaruṇātmakaṁ vidyata ityēvaṁ saṁbhavatīti na śakyaṁ taddvārēṇēṣṭērlaukikaviṣayatvamavadhārayitum |rakṣaṇapōṣaṇādinā klēśēnēti—pratigrahītr̥vyāpārasya nimittatvēnānivāritatvādēvaṁ bravīti | athavā dāturapi prāk parasvatvāpādanādēva klēśō ’stīti gamayitavyam |

dharmō ’pi ca vr̥ṇōtyēva naraṁ saṁsāravartinam |
na hi kēvalapāpēna dēhēnācchādyatē naraḥ ||

tasmādubhayathā ’pi laukikāśvapratigrahaṇagatō ’yaṁ dōṣō na prasidhyatīti mukhyōpapātābhāvādarthavādō ’yaṁ vijñāyatē | tatra purastādupākhyānōpāttaṁ prajāpatirvaruṇāyāśvamanavat’ ityarthamidānītanē ’pi kālē rūpakadharmēṇādhyārōpva praśaṁsati | yathaiva prajāpatirvaruṇēna gr̥hīta āsīttathā ’dyatvē ’pyaśvapratigrahaścējjātaḥ sa ēva varuṇagrahaṇadōṣō bhavati | yathā ca prajāpatērvāruṇīṣṭistata unmōcanyāsīttathā ’dyatvē ’pyasāvunmōcanī vijñāyatē |
[p. 963]
tasmādraruṇagrahavyādhigr̥hītēnēva tēna tadvimōcanāyāvaśyaṁ kartavyēṣṭirityētāvānarthō viva kṣitaḥ | tataśca vākyōpāttaphalābhāvādadhyāhārēṇa vā svargaḥ kalpayitavyaḥ karmāṅgabhāvō vā | tatra svargasaṁnidhikārāṇābhāvādvaidikakriyātvasāmānyēnāśvapratigrahēṇa ca saṁnidhāpanātkratusaṁbandhaḥ sukalpaḥ | vaidikō hyaśvapratigrahaḥ karmāntaḥ pātīti nimittatvēna pratīyamānastaddēśavartikathaṁbhāvāpannamaṅginamupanayannubhayōḥ sākāṅkṣatvādaṅgāṅgisaṁbandhaṁ kalpayati | tasmādyajñē pratīyētēti siddham || 29 ||


iti vāruṇēṣṭērvaidikāśvadānanimittatādhikaraṇam || 10 ||
tatraivēdānīmidaṁ vicāryatē kiṁ pratigrahīturiṣṭiruta dāturiti | kathaṁ punaryō ’śvaṁ pratigr̥hṇātīti vispaṣṭē pratigrahītr̥saṁbandhē sati saṁdēhaḥ | upakramē dātr̥prasiddhēḥ | ‘prajāpatirvaruṇāyāśvamanayat’ iti darśayiṣyāmaḥ | yadi tarhi vākyaśēṣāddātuḥ pratīyatē ‘saṁdigdhēṣu vākyaśēṣāt’ ityanēnaiva gatārthatvādadhikaraṇaṁ nārabdhavyam | ucyatē |

saṁdigdhaṁ vākyaśēṣēṇa nirṇēyamavadhāritam |
vidhyuddēśēna nirṇītē kiṁ tu śēṣaḥ kariṣyati ||

yatra vidhyuddēśaḥ saṁdigdhaḥ, tatra vākyaśēṣānnirṇayō na virudhyatē | yatra tvasaṁdigdhastatra tadbalīyastvādvākyaśēṣabādhēnaiva bhavitavyam | ata iha yadyapi ‘prajāpatirvaruṇāyaśvamanayat’ iti prajāpatirdātā saṁkīrtitō varuṇaḥ pratigrahītā | punaśca ‘sa svāṁ dēvatām’ iti prajāpatirēva samānavibhaktyantaḥ sāmānādhikaraṇyēnōpāttaḥ | svā ca tasya dēvatā varuṇaḥ, pūrvaṁ saṁpradānatvēnōpāttatvāt | nātmā, kartr̥tvasaṁpradānatvayōrvirōdhinōrēkatra kalpanē ’nyatarasya gauṇatvāpattēḥ | nāpi prajāpatērvaruṇō dātā, vibhaktivyatyayaprasaṅgat | tēna prajāpatiraśvaṁ dattvā varuṇaṁ prāpta ityarthaḥ | sa tathābhūtaḥ paridīrṇaḥ | udara
[p. 964]
masya śvayathunā vidīrṇam | ‘sa ētaṁ vāruṇaṁ catuṣkapālamapaśyattaṁ niravapat’ iti prajāpatērēva tacchabdēna parāmarśāt | tanniravapaditi ca kartr̥tvanirdēśaḥ,tasyaivāvakalpatē na varuṇasya | saṁpradānatvēna sthitatvāt | na varuṇasyātmōddēśēna yāgaḥ saṁbhavati | na hyātmanē saṁkalpyamānaṁ tyaktaṁ syāt | tēna prajāpatinā ’śvaṁ dattvā varuṇāya, varuṇagr̥hītēna vāruṇēṣṭayā tadunmōcanamātmanaḥ kr̥tam | atō ’nyō ’pi dattvaivaṁ kuryāditi dāturiti vijñāyatē | kiṁ ca |

yajñāṅgatvācca tacchēṣāḥ pradhānēnaikakartr̥kāḥ |
pradhānasya ca yaḥ kartā svāmī dātā sa vājinām ||

tathāpi vidhyuddēśārthavādayōrvipratipannārthatvāt, saṁdēhābhāvēna ‘saṁdigdhēṣuvākyaśē ṣāt’ ityanēnāgacchadanyatarabādhēna vyavadhāraṇakalpanayā ’nyatakaviṣayaṁ vākyamupakramōpasaṁhārācintayā kathamapi klēśēna gamayitavyamityārambhē sati kiṁ tāvatprāptam | arthavādasya vidhyuddēśādhīnapravr̥ttēstacchēṣatvācca vinānarthakyaprasaṅgāt | vidhyuddēśasya ca tēna vinā ’pi svārthasiddhēḥ | yacca vidhīyatē tasya stutiryasya stutirna tasya vidhānaṁ, vidhinaiva stutyapēkṣāyāḥ kr̥tatvāt | tasmāt ‘aṅgaguṇavirōdhē ca tādarthyāt’ ityanēnaiva nyāyēnārthavādasyāsamañjasattvaṁ nyāyyam | nityaṁ cārthavādānāṁ pramāṇāntarāvagatārthaviṣayatvamatō ’pi tadgatamēva lakṣaṇāśrayaṇaṁ yuktaṁ na vidhigataṁ, vidhīnāmanyēnātyantāprāptaviṣayatvēna śrutānyathātvakalpanasyāpramāṇakatvāt | yathā ca ‘ūrgudumbaraḥ’ ‘ādityō yūpaḥ’ ityādayō ’rthavādā nīyantē tathā ’yaṁ na yāsyatīti kō hētuḥ | tasmādvispaṣṭā ’pi purastādarthavādē dātr̥vyāpārastutiḥ ‘āpō vai śāntāḥ’ itivatsaṁbandhidvārēṇa pratigrahītr̥viṣayā ’vadhārayitavyā | tēna dānapratigrahakarmaṇōrbhēdātpratigrahasaṁbandhitvēna śrutamētatkarma dāturacōditamiti manyāmahē | tuśabdasya sthānē caśabdaḥ, kiṁ cēha bhavata itivadgamayitavyaḥ | yajamānaṁ vā ’myāḥ kartr̥tvēnācāditaṁ vijānīmaḥ | tatkarma cēṣṭērnimittattvēnācōditamiti sūtrārthaḥ || 30 ||


[p. 965]
sā khalviṣṭirārtvijē syāt | yajamānē syādityarthaḥ | sa hyr̥rtvijāmayamityēvamārtvijō ’bhidhīyatē | athavā ‘svāmisaptadaśāḥ karmasāmānyāt, iti yajamānasyāpi brahmā divaddatviktvaṁ vakṣyati | tēna śakyaṁ yājamānamapi pradānamārtvijamityabhidhātum | athavā svāmikarmārtvijayōḥ katarasminsyāditi saṁdigdhē yatra liṅgaṁ sāmarthyātmakamavakalpatē tatrēti sūtrārthaḥ | kathaṁ punaryajamānavyāpārō nimittamiti liṅgēna gamyatē | taducyatē |

sāmarthyaṁ karmaṇastāvadēkaṁ liṅgaṁ vivakṣitam |
aparaṁ vākyasāmarthyaṁ paurvāparyanirīkṣaṇāt ||

pūrvādhikaraṇēnaivaitatpratipāditaprāyaṁ yadatra dāturiṣṭiriti | yadā hyaśvapratigrahavataḥ karmaṇō ’ṅgamēvētyavadhāritaṁ tadā ’ṅgapradhānānāmēkadēśakālakartr̥kanyāyādya ēva kratōḥ kartā tēnaivēyamapi kartavyā | yaśca kratōḥ kartā sa ‘svāmikarmaparikrayaḥ’ ityēvamaśvarasya dātā | tasmādisaṁdigdhamēva dāturiṣṭayā bhavitavyam | ētaddhyaṅgasya sāmarthyaṁ yatpradhānēnaikakartr̥kaṁ
[p. 966]
sadupakāraṁ śaknōti kartuṁ na bhinnakartr̥kam | tēna pradhānavadēvētaraistasyāmapyārtvijyaṁ kartavyaṁ na yājamānamiti | ēvaṁ siddhē ’pi, vākyōpakramōpasaṁhāraviradhakr̥tabhrāntisaṁśayavyudāsamātrārthamuttaramadhikaraṇamārabdhavyam | tasyāpi ca vākyasaṁbandhōpakramōpasaṁhārasyēdr̥śamēva sāmarthyaṁ yaddāturvidhattē | na hyētāvadēva vākyaṁ ‘yāvatō ’śvānpratigr̥hṇīyāttāvataścatuṣkrapālanvāruṇānnirvapēt’ iti | kiṁ tarhi | anyō ’pyupakramaḥ ‘prajāpatirvaruṇāyāśvamanayat’ ityādirasya vidyatē | sa ca dāturiṣṭiṁ pratipādayatītyuktam | nanvētadapyuktaṁ vidhyuddēśabalīyastvādbādhyatē ’sāviti | naitadasti | kutaḥ |

stutirlabdhātmakatvēna vidhyugaddēśēna bādhyatē |
pratigrahītari tvatra vidhyuddēśō na kalpitaḥ ||

yadi labdhātmakō ’tra pratigrahītr̥viṣayō vidhyuddēśō bhavēttatō vicāra ēva na kriyēta na tvasau labdhātmakaḥ | kutaḥ |

parastādarthavādēṣu svatantrō jāyatē hyasau |
purastādarthavādēṣu tatpūrvā vidhikalpanā ||

satyapi pradhānaguṇabhāvē vidhyarthavādānāṁ pūrvāparōccāraṇakr̥tō ’nyō viśēṣō bhavati | sarvatraiva tāvat ‘mukhyaṁ vā pūrvacōdanāllōkavat’ iti ca śrutiliṅgādhikaraṇanyāyēna ca pūrvaṁ vijñānamanupajātapratidvandvi dvitīyavijñānāntarānutpattyavasthatvādāñjasyēnātmānaṁ labhatē | paścāttanaṁ tu pūrvavijñānāvaruddhajñānaviṣaya upajāyamānaṁ satyāṁ virōdhāvasthāyāṁ tadānuguṇyātiriktēna rūpēṇōtpattumēva na śaknōtīti, anyathātvamapi pratipadyatē | tadiha
[p. 967]
vidhyarthavādatvakr̥taṁ viśēṣaṁ pūrvapaścādbhāvitayā ’nāśrityōpakrasōpasaṁhārayōrdātr̥pratigrahītr̥viṣayatvēna vipratipadyamānārthatvāttathā sati caikavākyatvāsaṁbhavātpr̥thaktvē cōbhayōrapi parasparasaṁnidhivaśēnākalpitavidhyantaraprarōcanāntaraśaktyōḥ sākāṅkṣatvēnāparipūrṇāthōyōrānarthakyaprasaṅgādavaśyaṁbhāvyēkavākyatvavaśēna samānaviṣayatvē kalpyamānē ’nupajātavirōdhāvasthapūrvāvadhāritadātr̥gāmitvaparityāgāsaṁbhavāduttaramalabdhāvasthamēva pratigrahītr̥jñānaṁ gauṇagr̥hṇātikalpanayā dātr̥viṣayatvēnādhyavasīyatē | kiṁ ca |

bhūyasāṁ ca sadharmatvamasminpakṣē bhaviṣyati |
anyathā hi bhavētpūrvaṁ sarvamēvāsamañjasam ||

prajāpatirvaruṇādaścaṁ pratyagr̥hṇātsvāṁ dēvatāmapādānabhūtāṁ varuṇamēvēti bahvabhamañjasaṁ syāt | mama tu gr̥hṇātirēva kathaṁcitprayōjakabyāpārē vartayitavyaḥ | yattu vidhirarthavādādbalavattaraṁ iti | satyam | yō vidhiḥ sa balīyān bhavati | na tu pratigrahīturiṣṭiriti vidhiḥ | sarvatra hi vākyē yatpūrvapadairanavagatamapēkṣitaṁ ca taduttarapadēbhyaḥ parigr̥hyatē, nētaratpratīyamānamapi | tadyathā ‘satrādudavasāya’ iti ktvāpratyayēnaivōttarasyāṁ kriyāyāmudavasānavadanyōnyanirapēkṣā bahavaḥ kartārō ’vadhāritāḥ | uddiśyamānatvāccāvivakṣitasāhityā iti ‘pr̥ṣṭhaśamanīyēna yajēran’ ityatra satyapyupādīyamānatvē saṁhatabahukartr̥pratyayaḥ pūrvēṇānapēkṣitatvādavivakṣitō bhaviṣyati | ēvamiha yāvadēva ‘prajāpatirvaruṇāyāśvamanayat’ ityarthavādēna dāturvaruṇānirmōcanē hētutvēnēṣṭiḥ praśasyamānā ’vagatā tāvadēva tasya kimapi vaktavyamitīyamēvēṣṭirvidhāsyata ityavadhāryatē | tataśca pūrvāvadhāritavidhiviṣayaḥ puruṣō vidhyanumānābhimukhastanmātramēvōcyamānaṁ prārthayatē nādhikam | tulyā ca viṣayāvabōdhanē vidhyarthavādayōḥ śaktiḥ | yattvarthavādasya vidhiśaktirnāsti tāvanmātraṁ vidhāyakādgr̥hyata ēva, na tu tāvatā sarvamēva tadgataṁ vivakṣyatē ’napēkṣitatvāt | atō nimittārthaṁ liṅuccāraṇaṁ dhātumantarēṇa na saṁbhavatīti yatra kvacana dhātau prayōktavyē dātr̥vyāpārārthagr̥hītō gr̥hṇātiḥ prayukta iti draṣṭavyam | anyathā hi yasmātpurākalpē dāturēvaṁ vr̥ttaṁ tasmādadyatvē ’pi pratigrahītr̥bhirēvaṁ kartavyamityasaṁbaddhamēva vākyaṁ syāt | tasmādvidhyuddēśēnaivētthaṁ pravr̥ttēna dātāśrita ityavirōdhaḥ | tadētat ‘śrutērjātādhikāraḥ syāt’ ityatra prapañcitam | nanu ca tēnaiva gatatvādiha nārabdhavyamētat | satyaṁ, gataprāyamētat | bhāṣyāntarajatibhrāntyapanayārthaṁ tu punarārambhaḥ |
[p. 968]
itarathāhi śakyamidaṁ sūtradvayaṁ pūrvādhikaraṇē ’pi vyākhyātum | yō nāmālambhanirvāpavallōkavēdayōkaśvapratigrahāviśēṣādanēkāntē sati na niyōgataḥ karmāṅgatvaṁ gamyata iti manyamānō vadēt, yājñē ’pyacōditamētatkarmabhēdē sati nirṇayakāraṇābhāvāditi, tasyōttaraṁ ‘sā liṅgādārtvijē syāt’ iti | yadr̥tvigbhyō ’śvadānaṁ tatra syāt, vaidikatvayajñiyatvaliṅgaviśēṣāt, nimittatvōpayuktasyāpi liṅa ēva liṅgatvāt | vaidikōhi liṅsaṁbaddhōdr̥ṣṭō na laukikaḥ | athavaitadēva cōdyaṁ vinā sūtrēṇa kr̥tatvātsūtradvayamapyēkīkr̥tya parihārō varṇanīyaḥ | yasmādacōditaṁ laukikaṁ na tatra nimittatvēna buddhiriti pūrvavadēva yōjyam | tatraitatsyādēkamidaṁ karma yathā vaidikaṁ sannimittaṁ bhavatīti tathā laukikamapi saṁbhavatītyata āha | naitat | kutaḥ | karmabhēdāt | asti hi cōditācōditatvakr̥tō dēśādibhēdakr̥takarmavyaktikr̥tō ’pi karmabhēdō yēna nimittavyavasthā bhaviṣyati | pratiṣiddhatvācca laukikasyābhāva ēva vēdasiddhāntēna | atō yasyāsaṁdigdhaḥ sadbhāvastasthaiva nimitatvam | na cāvaśyamasya nimittārthaṁ śravaṇaṁ saṁbandhamātraparyavasānāt | ataścāśvadānasyaivēyamitikartavyatēti prayōjanavattvēna vaidikaṁ gamiṣyati | tasmānnācōditēna saṁbandha ityēvaṁ saṁbhavatyapi vyākhyānē ’rthavaśēnādhikaraṇāntarakaraṇam | gr̥hṇātiśabdaśca prayōjakakriyāyāmadr̥ṣṭapūrvō dr̥ḍhāṁ bhrāntiṁ kurvallaṁkṣaṇāvr̥ttyā nētavyaḥ | prayōjakavyāpārē prayōjyavadupacārāt | athavā hētukartaryapi kartr̥tvamasti | tatra yadā hētutvaṁ vivakṣyatē tadā hētumadvyāpārē vivakṣitē ’pi ṇijutpadyatē | kartr̥tvamātravivakṣāyāṁ vinaiva ṇicā yō ’śvapratigrahaṁ yathākathaṁcinnirvartayati sa pratigr̥hṇātīti śakyatē vaktum |yathā ṣaṅbhirhalaiḥ kr̥ṣatītivilēkhanavacanaḥ sankr̥ṣiḥ ṣaṅḍhalōpādānasāmarthyādvilēkhitr̥viṣayāsaṁbhavāttatprayōjakavyāpārē vartatē | na hi halaṣaṭkēnaikaḥ kartā vilēkhituṁ śaknōti | tēna ṣaṇṇāmēva vilēkhitṝṇāṁ yaḥ saṁvidhānēna prayōjakaḥ sa tadvyāpārēṇa kr̥ṣērapi kartā bhavatītyēvamabhidhīyatē | tadvadarthavādavaśēna vartamānō gr̥hṇātiḥ, tatprayōjakavyāpārē vartiṣyatē | vicitraśaktayō hi dhātavaḥ prayōjyaprayōjakōbhayavyāpāravacanatvēna bhāvārthādhi
[p. 969]
karaṇē darśitāḥ | tēṣāṁ sahakārikāraṇasaṁnidhānātkadācitkācitprasiddhivyatirēkēṇāpi śaktirabhivyajyatē | tasmāddadātyarthē pratigr̥hṇātiśabdaḥ prayukta iti dāturiṣṭiḥ | ēvaṁ sthitē kēciccōdayanti | yathā kila bhaitrāyaṇīyānāṁ ‘sa ēṣō ’śvaḥ pratigr̥hyatē’ ityēkarūpōpakramōpasaṁhāravidhinā vispaṣṭamēva pratigrahīturiṣṭiriti gamyatē | tatra ca vadanti nyāyēna tāvadvayaṁ balīyāṁsō yadi tu vacanāntarēṇa jīyāmahē kiṁ kriyatāmiti | sa tu niṣkāraṇastrāma iti paśyāmaḥ | katham |

pratigrahītari spaṣṭaṁ yadi vākyāntaraṁ tataḥ |
bhavēttasyāpi tēnēṣṭirdātustu na nivāryatē ||

yathōdāhr̥tēna tāvattaittirīyaśākhāvākyēna dāturiṣṭiḥ siddhā | sā na nyāyāntarēṇāpanīyatē na vacanāntarēṇa | yadyapi pratiṣēdhavacanaṁ syāttathāpi vihitapratiṣiddhatvādvikalpō bhavēnna svīkr̥tanyāyavyudāsaḥ | yattu pratigrahīturvidhāyakaṁ tadyadi tāvatkarmāṅgavaśēna vinā ’pyupakramaviśēṣātpūrvavākyārthānusārthēva bhavati tatastēnāpi dāturēva | atha tu svātantryātpratigr̥hṇātivaśātpratigrahītustataḥ pūrvavākyāccā dāturityubhau kariṣyatastatpratigrahītr̥gatā ca karmāṅgatvābhāvātpuruṣārthā satī laukikē ’pi syāt | yastu ‘ārtvijē syāt’ ityētatsūtraparaḥ sanpūrvavākyēnāpi pratigrahīturēva vadati tēna tatkartr̥kāyāḥ karmāṅgatvāmavādr̥tvijāmitarēṣāṁ ca puruṣārthaphalakalpanātulyatvēna laukikē ’pi prāptau satyā kēna pramaṇēna ‘tasmādyajñē pratīyata’ ityētadabhidhīyata iti vaktavyam | tasmādanēna tāvaddāturiti siddham || 31 ||


iti aśvapratigrahēṣṭyadhikaraṇam || 11 ||
ayamapyanārabhyavāda ēva | sōmēndraṁ caruṁ nirvapēdyaḥ sōmaṁ vamati iti | tatrāpi pūrvavadēvādhikaraṇadvayamapi vicāryatē | laukikasōmapānē rasāyanādyarthaṁ kr̥tē vamanēna vyāpannē sōmēndrayāga uta vaidikē, utōbhayatrāpi | tatra tadvadityanēna sāmānyapakṣō ‘dōṣāttvi
[p. 970]
ṣṭirlaukikē syāt’ ityayaṁ cātidiśyatē | athavā ’dhikaraṇadvayamapi siddhāntarūpēṇādhikaraṇadvayē ’pyatidiśyatē, kēnacidviśēṣēṇa pūrvapakṣaracanā | tatrēha tāvadvaidikēna pānēna dravyapratipādanasya kr̥tatvānna kadācid bhrēṣē punaḥ pratisamādhānāpēkṣā ’stītyanarthakamiṣṭivighānam | laukikē tu vamanēna vyāpannē rasāyanaguṇābhāvādindriyēṇa vīryēṇa ca vyr̥ddhiḥ saṁbhāvyatē | na jalōdaravadatyantāsaṁbhāvanā | tatsaṁyōgē ca śrūyamāṇēṣṭistatsamādhyarthaiva vijñāyatē | tasmāttatra syāditi || 32 ||

tairēvavaidikatvasāmānyādibhirvaidikē bhavatīti kasmānnōcyatē | na hi vamanē vaidikatvaṁ saṁbhavati | acōditatvāt | atō ya ēva dōṣō laukikagāmitvē hētuḥ sa ēvēha vaidikaviṣayatvē syāt | tathā hi |

samyagjaraṇarūpāntā pratipattirvidhīyatē |
tadvyāpadi pradhānasya na bhavētpūrvavatphalam ||

na ca tāvallaukikapānavyāpadi dōṣō ’sti | vamanārthamēva pānāt | athāpi bhavati tathāpi vaidyakēnaiva tasya pratisamādhānamiti na vaidikōpāyāpēkṣā | vaidikē tu pānē samya
[p. 971]
gjaraṇapāṭhājjaraṇāntā pratipattiravaṁdhāritā | sā ca vamanēna vyāpadyatē | tataśca pradhānaphalavaiguṇyāśaṅkāyāṁ tatsamādhānārthēṣṭirvijñāyatē | atha tvayaṁ phalārthavādastataḥ sutarāṁ phalakalpanābhayāllaukikānnivr̥ttirgamyatē | vaidikē tu vamanēna pānaṁ pratyāyitam | tēna kratusthasyēṣṭiraṅgamiti sukaraḥ saṁbandhaḥ || 33 ||


iti vamanādhikaraṇam || 12 ||
aśvapratigrahēṣṭivadēva karmāṅgatvātsvāmikartr̥katvē siddhē ’pi tasya kipātmīyaṁ vamanaṁ nimittamutārtvijamapīti vicāryatē | kiṁ prāptam | viśēṣānupādānādubhayatrāpi syāt | yathā ca svāmivamanēna pratipattivināśastathārtvijēnāpi ubhayōrdravyasaṁskārātmakatvāt | tasmādyadi dōṣanirghātārthamētatkarmāthāpyapūrvōpakārārthamubhayathā vamanadvayē ’pi kartavyam || 34 ||

yadyapi tāvadārādupakārakatvaṁ tathāpi svāmivamanē bhavitavyam | kutaḥ |

pūrvaṁ yacchabdasaṁbandhānnimittatvaṁ na jāyatē |
tatsaṁbandhātparastāttu kartaikaḥ saṁpratīyatē ||

‘yaḥ sōmaṁ vamati sa nirvapēt’ iti yacchabdatacchabdayōgādyāgavamanayōrēkaḥ kartā gamyatē | tatra naimittikaṁ tāvatsvāmikartr̥katvēnāsaṁdigdham | tēnāsaṁdigdhēna saṁdigdhaṁ vamanaṁ nirṇīyatē | tadapi svāmikartr̥kamēva sannimittamiti | na ca svatantramēva nimittaṁ,
[p. 972]
śuddhēnākhyātēna nimittapratyayānutpādāt | yacchabdōpabaddhaṁ tannimittaṁ pratipādayati | tēna cētsaṁbaddhaṁ pūrvataraṁ samānakartr̥katvaṁ paścānnimittatvapratītiḥ | athartvijō dēvatārthamr̥tvikparikrayārtha ca dravyaṁ tyajanti | tatastēṣāṁ svātmani parikrayavirōdhādavaśyaṁ tairapyanyē ’dhvaryvādayō varītavyāḥ | ādhānagatēna tvātmanēpadēnāgnīnāmādhātr̥vyatiriktapuruṣasaṁbandhābhāvātsvātmārthēṣvagniṣu yaṣṭavyam | tataśca yadi tāvadvāntasōmakarmōpakārabuddhyā kurvanti tatō dēśakālakartr̥bhēdādviguṇaṁ na tēna pradhānēna gr̥hyatē | na cāhatya dēśādibhēda āmnāyatē | yēna tatsadbhāvē ’pyavaiguṇyamāśrīyēta | svāmivamanēna ca kr̥tārthatvānnānēnaiva śāstrēṇa dēśāntarādīnāmanujñānam | kathaṁ vaikamēva śāstraṁ svāmivamanapakṣē samānadēśāditvamāśrayēdr̥tvigvamanē ca tadbhēdam | atha tvātmārthabuddhyaiva tē prayuñjīran | ēvamapi kratvarthēnāvadhāritasya punaḥ puruṣārthatvābhāvāttādarthyēna kriyāmāṇasyānarthakyamēva syāt | atha tvētatsiddhyarthaṁ puruṣārthataiva śāstrēṇāśrīyatē tathā sati upasthitakratutyāgādasaṁnihitasvargādikalpanācca viprakarṣaḥ | sadr̥śaṁ laukikavamanē ’pyētaditi na yājñē syāt | tacca pūrvamēva nirākr̥tam | tasmātsvāmivamanē syāt | atha tvadhvaryvādivamanē ’pi svāmyēva dravyaṁ tyajēttathā sati tadēva bhinnakartr̥katvamāpadyatē | tatsamarthanē vā ’śrutaṣaṣṭhyarthakalpanā sāmānādhikaraṇyabādhaśca | tathā kalpanāyāṁ ca svāmivamanasyānimittatvaprasaṅgaḥ | ubhayāśrayaṇē vā vairūpyanimittō vākyabhēdaḥ syāt | yaḥ sōmaṁ vamati yasya sōmamr̥tvigvamatīti cāśrayaṇādanyataraparigrahē tu svāmivamanagrahaṇaṁ yuktam, śabdasāmañjasyāt | ēvaṁ tāvadārādupakārakatvē yadā tu vākyaśēṣōpanītayāgaśēṣadravyapratipattiniyamabhrēṣōpajanitaphalalābhāyōgyatvaṁ tēna pratisamādhīyata iti kalpyatē, tadā yajamānaphalōtpattēratyantādr̥ṣṭatvāttadāśaṅkēti tēnaiva pratisamādhānēṣṭiḥ kartavyatyasaṁdigdham | yattu dakṣiṇālābhātmakamr̥tvijāṁ phalaṁ tatsati cāsati vamanē labhyamānaṁ dr̥śyata iti nirāśaṅkatvādanapēkṣitapratisamādhānaṁ nēṣṭiṁ gr̥hṇāti | yadā ’pi prakr̥takarmakartr̥niyamāṁśēna bhakṣayitr̥saṁskārārthaṁ bhakṣaṇam, ataśca tadbhrēṣē karturvaiguṇyamupajātaṁ, dravyasaṁskārasya tadupayōgātmakasya nivr̥ttatvāditi kalpyatē tadā ’pi tadbhrēṣakr̥tayājamānaphalavighnaprasaṅgāttannivr̥tyarthatvādyattacchabdanirdēśācca yajamānavamana ēva bhavitavyam | ētēnāpūrvasaṁskārārthatvamapi vyākhyātam | yadā ’pi hi sōmavamanānna vihitākaraṇaṁ nāpi pratiṣiddhasēvanamāpadyata iti kr̥tvā dōṣanirghātārthatva
[p. 973]
miṣṭēranāśritya naimittikaṁ karmāṅgaṁ tadā ’pi ca yacchabdēna puruṣasyōpāttatvājjañjabhyamānanyāyēna prakaraṇagatapuruṣasaṁskāratā ’dhyavasīyatē, tadā ’pi ‘yājamānāstu’ ityanēnaiva tatkartr̥katā | vamanasamānaviṣayatvācca yajamānavamanamēva nimittam | yattvadhvaryvādivamanē ’pi dravyapratipattibhrēṣaḥ, kartr̥saṁskārādvināśō vā samādhimapēkṣata iti | yadyapyapēkṣatē tathā ’pyavidhānānna grahīṣyatē | sarvēṣu ca kratvarthapuruṣārthapakṣēṣu cartvigvamanē ’vidhānamityuktam | ataśca yadi tadvamanamaduṣṭamēva tatastūṣṇīmēvāsitavyam | atha duṣṭaṁ tataḥ sāmānyavihitaṁ kiṁcitkartavyam | na cātra kratvarthādyanyatamapakṣāvadhāraṇaprayōjanamastīti nātīvāvadhāraṇē yatitavyam | athāpi tattvajñānaṁ prayōjanaṁ tatō jañjabhyamānapakṣaḥ parigrahītavyaḥ | tathā ca sūtrakāraḥ svāminō vā tadarthatvādityāha || 35 ||

vyr̥dhyata iti sa vaktavyō yasya sōmapānādr̥ddhiḥ prārthyatē | tadvaiguṇyācca vyr̥ddhirāśaṅkyatē svāminaśca tadubhayamapīti tasyaivēṣṭiḥ || 36 ||


iti yajamānasōmavamanē, iṣṭividhānādhikaraṇam || 13 ||
aṣṭākapālādiśabdaiḥ samastaṁ dravyaṁ dēvatārthamavagamitamāhavanīyaprakṣēpēṇa ca haviṣō dēvatārthatā bhavati | ‘yadāhavanīyē juhvati’ iti vidhēḥ ‘agnimukhā vai dēvāḥ’ iti cārthavādāt | ēvaṁ ca sati tataścētkiṁcidapyapanīyēta tadā ’nyacchrutamanyatkriyēta | tasmātsarvaprakṣēpaḥ | kiṁ punarayaṁ pūrvapakṣavādī śēṣakāryāṇāṁ sviṣṭakr̥diḍāprāśitraśaṁyuvākakālabhakṣaca
[p. 974]
turdhākaraṇānāṁ vidhiṁ na paśyati | satyaṁ na paśyatīti kēcit | na tvētadyuktamiva | na hyēvaṁ kvacitpūrvapakṣō na bhavēt | ataḥ paśyannēvānēnābhiprāyēṇa mantrayata iti vaktavyam |

vidyamānēṣu śēṣēṣu dravyāṇāmaprayōjakāḥ |
bhavēyuḥ śēṣabhājō hi niḥśēṣē tu prayōjakāḥ ||

yadi hi dvyavadānamātrē hutē purōḍāśādayaḥ saśēṣāḥ kriyantē tadā ‘uttarārdhātsviṣṭakr̥tē samavadyati’ ityēvamādicōdanāvaśēna ‘ēkadēśadravyaṁ cōtpattau vidyamānasaṁyōgāt’ ityēvaṁ sviṣṭakr̥dādīnāmaprayōjakatvaṁ bhavati | yadā tu khalu sarvapradānamavagabhyatē tadā vidyamānasaṁyōgāsaṁbhavāccōditaikadēśānuṣṭhānānupapattyā śakyamēkadēśyutpādanamadhyavasātumiti sviṣṭakr̥dādyarthaṁ purōḍāśāntarāṇyutpādyēran | śēṣaśabdaḥ ‘śēṣātsvikr̥ṣṭatē samavadyati’ ityādiṣu kathamiti cēt | ucyatē |

havirantaramālōcya śēṣaśabdō bhaviṣyati |
ājyēta śēṣamitivattacchēṣēṇētivacca naḥ ||

yathaiva ‘ājyēna śēṣaṁ saṁsthāpayati’ iti pūrvakarmaṇaḥ paryavasānādadhikē pūrvasadr̥śē vā śēṣaśabdaḥ prayujyatē | yathā ca ‘tataḥ śēṣēṇa viśiṣṭadēśajātyādimantō janma pratipadyantē’ iti svargaphalakarmaṇō niḥśēṣōpayōgādanyaphalasya cānyatra vyāpārāsaṁbhavāttatō ’nyēnēti vaktavyē tataḥ śēṣēṇēti gautamācāryēṇōktam | ēvamihāpi yatpradhānahavirbhyō ’nyaddhavistēnaivānyatvēnādhikyēna vā bhaviṣyati | athavā guṇatvēna vā śēṣādityēvamabhidhāsyatē | śēṣaśabdō hyupayuktētaradvidyamānaṁ bravīti | na ca pradhānahaviṣāṁ kiṁcidvidyatē | anyēṣāṁ ca sarvamētadrūpamasti | tasmāddravyāntarāṇi gr̥hyēran | yathā vakṣyati‘nirdēśāttarayānyadarthāditi cēt’ iti | athāpyatyantaṁ śēṣaśabdānurōdhaṁ kr̥tvā tēṣāmēva kiṁcicchēṣyatē | tathā ’pyastyēvānyadvicārasya prayōjanaṁ nāvaśyaṁ pakṣōktēnaiva prayōjanēna bhavitavyam | idamapi saṁbhavati | yadā pradhānavākyādaśēṣapradānaprasaktau satyāṁ śēṣakāryavaśēna śēṣāḥ sthāpyantē, tadā yathaiva pradhānaṁ tasya haviṣaḥ prayōjakamēvaṁ sviṣṭakr̥dādīnyapīti | tadarthāvadānanāśadōṣāpahārēṣvapi pradhānavadēva havirantaraḥ mutpādyēta | yadā punaḥ pradhānacōdanākṣiptasyaiva śēṣasya sviṣṭakr̥dādīni grāhakāṇi bhavanti
[p. 975]
tadā tēṣāṁ paraprayuktadravyōpajīvanādayaprayōjakatvē sati nāśadōṣāpahārēṣvapyakriyā siddhā bhavati | tasmātsatyapyubhayōḥ pakṣayōrasarvapradānē ’sti prayōjanamityarthavānvicāraḥ || 37 ||

yadyāgnēyō ’ṣṭākapāla ityēvamādyēva bhavēttataḥ sarvapradānamēvāvadhāryētē | atra punastasmātpurōḍāśādērniṣkr̥ṣya kiṁcidēva hōtavyaṁ śrayatē ‘dvirhaviṣō ’vadyati’ ‘madhyātpūrvārdhācca dviravadyati’ ‘aṅguṣṭhaparvamātramavadānaṁ bhavati’ ‘dvyavadānaṁ juhvati’ ityēvamādivākyālōcanēna hi kiṁcidēva hōtavyamavagatamataḥ śēṣayitavyaṁ kiṁcit || 38 ||

yadyētāni vākyānyutpattivākyāvagatamaśēṣahōmamabādhamānāni na niviśēran, yadi caitāni pradhānasya pratyāsannatarāṇi bhavēyustatō bādhēran | ētāni tu saṁskāravākyāni avirōdhēnaivōpapadyantē | śakyatē hyaṅguṣṭhaparvamātrairmadhyapūrvārdhōddhr̥tairdiśaḥ pravr̥ttairavadānaiḥ saṁskr̥tya saṁskr̥tya niḥśēṣaṁ haviḥ pradātum | ataḥ sarvavākyavaśēnaivaṁ śāstrārthō bhavati | yadaśēṣaṁ havirjuhōti tadēvamupāyamiti | tēna na kasyacidbhōmaḥ pratiṣidhyatē | tasmātsarvapradānaṁ kartavyam | yattu yathāśrutētikartavyatākō yugapanna śakyatē kartumadvyavadānahōmaprasaṅgāditi | jyōtiṣṭōmavadabhyasitavyō hōmaḥ | tadarthatvāt | dēvatārthatvādyāgārthatvādapūrvārthatvādvā kr̥snasyāṣṭākapālasya | naikadēśamātrahōmēnōtpattivākyārthasaṁbhāvanā bhavēt | athavā ’vadānasaṁskārasya dravyārthatvāt || 39 ||

naitadasti | punaḥpunardviravakhaṇḍanaṁ tadvāṁśca hōmō ’bhyasitavya iti | kutaḥ |


[p. 976]
khaṇḍanaṁ guṇabhūtatvādabhyasyētēha yadyapi |
hōmaḥ pradhānabhāvāttu nāvr̥ttiṁ pratipadyatē ||

‘dvirhaviṣō ’vadyati’ ityētasya saṁskāratvādyāvatsaṁskāryaṁ dhriyatē tāvadāvr̥ttirbhavatviti śakyatē vaktum | hōmasya phalabattvāt ‘yaistu dravyaṁ na cikīrṣyatē tāni pradhānabhūtāni’ ‘dravyāṇāṁ karmasaṁyōgē guṇatvēnābhisaṁbandhaḥ’ iti ca prādhānyāvagamādēkēna dvyavadānēna nivr̥ttasya na dravyamastīti na punarāvr̥ttiryuktā | tasmiṁścānāvartamānē ’rthābhāvādavadyatirapi nāvartatē | kāryē hi pravartamānaṁ dravyaṁ saṁskāraṁ gr̥hṇāti nōdāsīnam | na ca dvyavadānavyatiriktasya haviṣaḥ kāryamastīti na saṁskāramapēkṣatē | tasmātsō ’pi nāvartatē | yadi hi dravyārthō hōmō bhavēttatastadvaśēna svayamāvartētākhaṇḍanaṁ cāvartayēt | atadarthasya nāvr̥ttiḥ | na caiṣa vākyārthō yajjuhōtīti hyūmānasya dvirakhaṇḍanamupāyō vidhīyata iti | na hi juhōtiśabdēna dravyamupādīyatē | na caiṣa karmaṇi lakārō yatō hūyamānānuvādatvaṁ pratipadyatē | kriyāyāmēva tvidaṁ dvyavadānaṁ vidhīyatē | yō ’pi yajjuhōtīti yacchabdāddravyapratyayō bhavati sō ’pi yacchabdasyāvaidikatvātkriyāviśēṣaṇabhūtasyānuvādatvapradarśanārthaṁ vyākhyātr̥bhiruccāritasya paramārthānālōcanādbhaviṣyatītyupēkṣaṇīyaḥ | yattu jyōtiṣṭōmavadutpattivākyāvagatasya samastadravyaprāptyarthabhāvartiṣyata iti | tadayuktam | kutaḥ |

aśēṣagrahaṇē siddhē bhavētsōmēna tulyatā |
apavādāttadēvēha na tu siddhaṁ kathaṁcana ||

āgnēyacōdanāyā hyānumānikō hōmasaṁbandhaḥ sarvapurōḍāśāvayavasāmānyapravr̥ttaśca sa
[p. 977]
yāvannēva nirvartatē tāvadastyēva ‘dvyavadānaṁ juhōti’ ityanēna niṣkr̥ṣya saṁbandha kalpitaḥ | tasmiṁśca siddhē nānumānikō ’vakalpatē | tēna yatsāmānyapravr̥ttamāgnēyatvaṁ taddvyavadānacōdanayā sāptadaśyamiva prākaraṇikairdvyavadānaviṣayamēvōpasaṁhriyatē | tatraiṣō ’rthō vijñāyatē dvyavadānamāgnēyaṁ karōti | atō ’vayavāntarāṇāmacōditatvānna hōmaprasaṅgaḥ | kiṁ ca |

na cāvaśyaṁ pradānēna havirāgnēyamipyatē |
dvyavadānē gr̥hītē hi sarvāgnēyatvasaṁbhavaḥ ||

taddhitēna hi tādarthyamātramuktaṁ na pradānam | dvēdhā ’pi ca tādarthyaṁ bhavati pradānēna pradānārthadravyasādhanatvēna vā | tathā hi | ‘vrīhibhiryajēta’ iti vacanānna tāvadvrīhayaḥ sākṣātpradīyantē ’tha ca pradēyaprakr̥titvādēvamupadiśyatē | tasmādyadyapi purōḍāśaḥ samastaḥ sākṣānna pradīyatē tathāpi dvyavadānaprakr̥titvādāgnēyō bhaviṣyati | tēna dvyavadānēnaiva tāvaddīyamānēna tasyāgnēyatvaṁ kr̥taṁ bhavati | dvāvēva ca tau vyākhyāprakārau | ēkō dēvatāsaṁbandhasya dvyavadānē saṁkrāntiriti | aparaḥ punaridamēva purōḍāśasyāgnēyatvaṁ dvyavadānaṁ tatō gr̥hyata iti | tasmānna sarvahōmaḥ || 40 ||

ēvaṁ ca śēṣaśabdō mukhya ēvōpayuktētaravidyamānavacanō bhaviṣyati | uttarārdhādiśabdaśca nāvayavividhikalpanārthāpattiklēśamāśrayiṣyati | atrābhidhīyatē | yattāvadukaṁ sāptadaśyavadāgnēyatvaṁ dvyavadānamātra upasaṁhr̥tamiti | tanna ghaṭatē | katham |

sāmānyavidhiraspaṣṭaḥ saṁhrayēta viśēṣataḥ |
spaṣṭasya tu vidhērnānyairupasaṁhārasaṁbhavaḥ ||


[p. 978]
sāptadaśyaṁ hi sāmidhēnīnāmuktamanārabhyavādēna na kratūnām | tasya tu kratusaṁbandhastaddvārēṇānumānikāḥ kalpyaḥ | na ca pratyakṣasaṁbandhē satyānumānikaḥ kalpyata iti yukta upaptaṁhāraḥ | na tvaṣṭākapālasyāsphuṭō dēvatāsaṁbandhaḥ | taddhitaśrutyā ’bhihitatvāt | sa hi dvyavadānasyaivānumānikaḥ syāt | utpattivākyē ca karmaṇō ’ṣṭākapālēna saṁbandhaḥ śrūyatē | dvyavadānēna punarutpannavākyē | tatraitatsyāt | karmasaṁbandhō ’ṣṭākapālasyānumānikō dvyavadānasya pratyakṣastadbhāvē vānumānikakalpanaṁ na saṁbhavatīti | naitadyuktam | ēvaṁ sati ‘dvyavadānaṁ juhōti’ ityētadēvōtpattivākyamabhyupagataṁ bhavēt | yadi hyaṣṭākapālavākyaṁ juhōtivākyēnōpasaṁhr̥taṁ tatō ’nēnaiva karmōtpattiḥ kriyēta | tataścāgnēyavākyē ‘cōditē hi tadarthatvāttasya tasyōpadiśyēta’ ityēvaṁ vākyabhēdaḥ prāpnōti | na cānanumāya yāgamāgnēyādivākyānāṁ vākyāntarāpēkṣā tatsaṁbandhō vā ’vakalpata ityuktam | atō yadyapyānumānikaḥ saṁbandhastathāpi svārthaparyavasāyitvānyathānupapattēḥ prathamataramanumita iti siddhē saṁbandhē na śakyaṁ pratyakṣaśatēnāpyanyathātvaṁ kartum | na cēha sāmānyaviśēṣabhāvaḥ saṁbhavati | avayavāvayavinōḥ sāmānyaviśēṣavyavahārābhāvāt | aṣṭākapālacōdanayā hi pratyakṣamēva samastaḥ purōḍāśa upadiśyatē | dvyavadānacōdanayā ’pi, tatastulyabalatvam | nanu dvyavadānavyatiriktāvayavaprāptiḥ sāmānyēna purōḍāśaśabdēna kriyamāṇā durbalā syāt | ucyatē |

yadi hyavayavārthēna purōḍāśō vidhīyatē |
tataḥ sāmānyavr̥ttiḥ syātsa tu sākṣādvidhīyatē ||

ākr̥tiśāstrāṇyākr̥tāvasaṁbhavanti vyaktilakṣaṇārthāni bhavanti | tāni vyaktiṣu parōkṣatvāddurbalāni jāyantē | na tvavayavivyaktiḥ karma sādhayituṁ na śaknōti | yatastacchabdasyāvayavalakṣaṇārthatā kalpyēta | atha vinaiva kāraṇēna lakṣaṇāśrayaṇam | tatō ’vayavaśāstrasyāpyavayavāntaralakṣaṇārthatvāddaurbalyaṁ syāt | tasmādyathaiva dvyavadānaṁ svāvayavanirapēkṣamātmanaiva kēvalēna vidhīyatē tathaivāṣṭākapālasya dvyavadānamavayavāntarāṇi cānapēkṣya pratyakṣavidhānātprāptistatprāptau ca yadā ’vayavāntarāṇyanuṣajyantē kō vārayati | na tu tāni svamahimnā saṁbadhyantē tatparā vā cōdanā | na cātyantamavayavāvayavinōrvyātirēka iti yadālōcyatē tadā ’vayavāntarāṇyapi pratyakṣāṇyēva bhavanti | tēnāṣṭākapālacō
[p. 979]
danā dvyavadānacōdanāvaśēnaivaṁ karma prāpnōti dvyadānaṁ dattvā punaḥ śēṣapradānam | athavā vikalpaḥ kadācitsakalasya pradānaṁ kadāciddvyavadānamātrasya | athavā ’ṣṭākapālasyōtpattiḥvākyaśiṣṭatvādābhikṣāvadbalīyastvē sati dvyavadānaṁ tēna saha bādhavikalpasamuccayānna pratipadyata iti ‘guṇaścāpūrvasaṁyōga’ ityēvaṁ karmāntaraṁ kalpayēt | yataḥ kutaścicca dravyāntarādupādīyēta, aṣṭākapālasaṁbandhābhāvāt | pūrvakarmasaṁbandhē ’pi ca punardravyāntarādēvōtpannasyāṣṭākapālēna saha vikalpasamuccayāvupanyasitavyau | athavā kr̥tsnapurōḍāśagrahaṇē ’vadhāritē dvyavadānacōdanāyāśca guṇaparatvātkarmāntaravidhyaśaktēraṣṭākapālaviṣayatvāvagamātsaṁskārasya yāvatsaṁskāryamāvr̥ttēḥ pradhānasya ca yathāśrutaguṇasaṁpādanāya jyōtiṁṣṭōmavadāvr̥ttēriṣṭatvāt ‘upāyō vā tadarthatvāt’ ityayamēva pakṣaḥ prāpnōti niravadānapramāṇābhāvāt | niraṁvadānāśrayaṇē cātyantaduṣṭā parisaṁkhyā syāt | na hyatra niyama upapadyatē, sarvapurōḍāśāvayavānāṁ nityavatprāptēḥ | yadi hi katamō ’vayavaḥ prakṣipyatāmityēvaṁ niyamāpēkṣāyāṁ satyāṁ madhyapūrvārdhadvyavadānaṁ vidhīyatē tataḥ syānniyamārthatvam | nityaprāptē tvavayavini dvyavadānapunaḥśrutēravayavāntaranivr̥ttiparatvādasvārthagrahaṇamityādidōṣatrayamaparihāryaṁ syāt | tatra hi tatparihartuṁ śakyatē yatra parisaṁkhyāyamānaprāptiśāstramakḷptamutprēkṣābhimukhaṁ vartatē | na cātrāṣṭākapālaśāstramakḷptam | na ca kḷptē sati dōṣaparihāraḥ saṁbhavati | tasmānna niravadānam | yadi ca niravadānaśāstrādāgnēyatvaṁ yāgārthadvyavadānaviṣayamupasaṁhriyēta tataḥ śēṣāvayavānāmadēvatārthatvānna svatvamapētaṁ syāt | tataśca ‘bhakṣārthō vā dravyē samatvāt’ ityādiṣu yadr̥tvigbhiḥ sāmyādasvāmitvaṁ yajamānasya tatra tatrōcyatē tatsarvaṁ virudhyatē | tatraitatsyāt | dēvatōddēśasaṁbandhō dvyavadānasyaiva tyāgaḥ punaḥsamastasya haviṣaḥ | tyāgakr̥tā ca svatvanivr̥ttirna dēvatāsaṁbandhakr̥tā | tasmādaviruddhaṁ tadabhidhānamiti | tadasat | kutaḥ |

nirvapannēva jānāti hyētāvadiha dāsyatē |
tatrādhikaparityāgaḥ kalpyatē kēna hētunā ||

dēvatāyai hi dātuṁ dravyaṁ tyajanti na vibhavēna | tatra yaddēvatārthādanyadadhikaṁ tadgr̥hāvasthitadravyāntaravadaparityaktam | na cātra tyāgasya bhēdēna vidhānamasti | dēvatāsaṁbandhakaraṇavidhinaiva hyasāvarthāpattyākṣipyatē | sā cārthāpattiryāvatā vinā dēvatāyai dānaṁ na saṁbhavati tāvatyēvāvasthitā nānyatra | na hi śēṣadravyaparityāgādvinā ’nupapattiḥ | sarvatra ca samāptividhānamiṣyatē tēnāpi yāvata ēva yāgasamāptyaṅgatvaṁ tāvata ēvākṣiptasya yāgavidhirnāvayavāntarāṇām | atō yathā caturmuṣṭayatiriktānāmanāsi sthitānāṁ
[p. 980]
brīhiyavānāṁ na nirvāpavēlāyāmatyāgādasvatvamēvamihāpi nāvayavāntarāṇāṁ tatsyāditi | athōcyēta nirvāpavēlāyāmanupajātamadhyapūrvārdhādivibhāgaṁ dravyamanabhiprētatyāgamapi balātparityaktavyam | na hi tadānīṁ vijñāyatē kēbhyō vrīhibhyō dvyavadanaṁ niṣpatsyatē kēbhyō nēti, agamyamānē viśēṣē yānēva na tyajēttēbhya ēva kadācidavadīyēta | tatra tyaktānāmadānādatyaktānāṁ ca dānādayathāśrutakaraṇaprasaṅgaḥ | tasmātsarvatyāga iti | naitadēvam |

na hi sāmānyaśāstrēṇa vyavahārē kr̥tē sati |
viśēṣaśāstrāvasarastasmādādita ēva saḥ ||

yadā hi sāmānyaśāstraṁ pravr̥ttavyavahāraṁ bhavati tadā na śakyaṁ kēnāpi vyāvartayitum | tadyadi samastāṣṭākapālanirvr̥ttyarthā vrīhayō dēvatōddēśēna niruptāstē sarvē dātavyatvēna prakrāntāstēṣāṁ ya ēva na dīyēran, tatraiva prakrāntāparisamāpanadōṣō bhavēt | tataśca sarvapradānamēva prāpnōti | yadi tu dvyavadānaśāstrēṇa viśēṣṭumiṣyatē tata ādita ēvaivamavadhārayitavyam, aṣṭākapālanirvr̥ttyarthēṣu caturmuṣṭiṣu yē dvyavadānanirvr̥ttyarthāstānagnayē juṣṭaṁ nirvapāmīti | yadyapi ca viśēṣō na gamyatē tathā ’pyētēṣāṁ madhyē yē ’tra dvyavadānaṁ sādhayanti tāvantō na mamēti śakyaṁ saṁkalpayitum | tadyathā lōkē kaścidbahudravyasamudāyē ’vasthitē kaṁcidabhidhatta itastvaṁ yāvattr̥pti gr̥hāṇēti | tatra na tadavayavaviśēṣō gamyatē ’tha ca na sarvatyāgō ’dhyavasīyatē tathēhāpi draṣṭavyam | yattu tāvanmātramēva na nirupyatē tatra ‘caturō muṣṭīnnirvapati’ ‘aśvaśaphamātraḥ purōḍāśō bhavati’ ityādivacanasāmarthyādīdr̥kparimāṇādgr̥hītaṁ dvyavadānaṁ dēvatārthātāṁ pratipadyata ityavagamyatē | yattadanyattattadanugrahārthaṁ nādhikatyāgārthamiti draṣṭavyam | atō yathaiva ‘anasō ’dhinirvapati’ ityuktē nirvāpaparicchēdārthamupāttēṣvapi śakaṭasthitēṣu vrīhiṣu na svatvamapauti tathaiva dvyavadānāpādānabhūtē purōḍāśē ’pīti svatvē sati śakyāḥ parikrayādayastēna kartumiti samatvavacanavirōdhaḥ | ētēna dvyavadānaprakr̥titvādēvāṣṭākapāla āgnēyaḥ kr̥tō bhavatītyēṣō ’pi pakṣaḥ pratyuktaḥ | tatrāpi śēṣaparityāgānupapattēḥ | na ca vrīhivatpurōḍāśasya prakr̥titvaṁ yuktam | vrīhayō hyanadanīyā vākyāntaraśiṣṭāśca prakaraṇādutpattivākyaśiṣṭaprakr̥tidravyāpēkṣapurōḍāśāvaruddhayāgānuvādēna vidhīyamānā na śaknuvanti prakr̥titvapratipattimantarēṇa yāgasādhanatvaṁ pratipattum | aṣṭākapālastvadanīya utpattivākyaśiṣṭaśca śaknōti sākṣādyāgaṁ sādhayitum | na ca pūrvataraprāptē prakr̥tyapēkṣiṇi dvyavadānē cōdyatē | tasmānna tatprakr̥titvēna yāgaṁ sādhayati | kastarhi sarvapradānasya parihāraḥ | ucyatē |


[p. 981]
yāgahōmāvabhēdēna yairmōhātparikalpitau |
tēṣāmaparihāryatvaṁ bhēdē tvēṣō ’bhidhīyatē ||

yadyāgnēyādicōdanayaiva haviḥprakṣēpō ’bhidhīyatē tatō dvyavadānacōdanayā parisaṁkhyātumaśakyatvātsarvaprakṣēpaḥ prāpnōti | tadā ca tayāgnēyacōdanayaiva prakṣēpaścōdyēna yadā yāgahōmayōrabhēdaḥ | tayōstu bhēdaḥ śabdāntarādhikaraṇanyāyasiddhaḥ | ‘taduktē śravaṇājjuhōtirāsēcanādhikaḥ syāt’ iti sūtrakārēṇōcyamānaṁ tatraiva samarthayiṣyāmahē | yathā dēvatōddēśēna svatvatyāgamātraṁ yāgō dēvatōddiṣṭatyajyamānasvatvadravyaprakṣēpō juhōtiḥ | tatra yē dōṣā darśapūrṇamāsajyōtiṣṭōmādiṣvahōmatvādāhavanīyō na bhavēdityādayastānapi tatraiva parihariṣyāmaḥ | ubhayōśca bhēdē sati ‘āgnēyō ’ṣṭākapālaḥ’ ityanēna tāvadvākyēna yāvatā vinā ’ṣṭākapālasyāgnēyatvaṁ na bhavati tāvadēva cōdyatē | tasya ca svatvaparityāgadēvatōddēśau kēvalāvantarēṇāgnēyatvaṁ na jāyatē na prakṣēpamapi | tatra yadi vākyāntaraṁ na syāttata īdr̥śaṁ karma bhavēt | supakvamavikalamaṣṭākapālamācārataḥ śucau dēśē nidhāya dēvatāmuddiśya nāyaṁ mamēti saṁkalpaḥ kartavyaḥ | tatparipālanārthaṁ ca punaḥ kadācidapi na svatvaṁ dravyē baghnīyāt | yadi hi baghnīyāttataḥ pūrvasaṁkalpaṁ vināśayēdanr̥taṁ ca vadēt | yō hi prathamamēva jānāti punarapyahamatra svatvamādhāsyāmīti tasya na mamaitaddēvatāyai tvētaditi saṁkalpa ēva na bhavēt | tēna dēvatōddēśatyāgōttarakālaṁ yadasya bhavati tadbhavatvityavadhārya na kaścidvyāpārō vōḍhavyō bhavēt | tathā prāptē tu vākyāntarāṇi bhavanti ‘upastr̥ṇāti’ ‘dvirhāviṣō ’vadyati’ ‘abhidhārayati’ ‘caturavattaṁ juhōti’ ityēvamādīni | taistāvadidamavadhāryatē dvyavadānaṁ haviṣō hōtavyamiti | sarvāṇi caitāni prakr̥tadravyālambitvāttadupādāya pravartantē nāpūrvadravyagrāhitvēna | tathā hi | ‘caturavattaṁ juhōti’ ityatra hōmasyāprāptatvānna tamuddiśya dravyaṁ vidhīyatē | caturavattaṁ ca pūrvavākyakalpitaṁ prayōjanāpēkṣamasti | tasmāttasyānēna prakṣēpamātraṁ śakyaṁ vidhātumiti na caturavattaviśiṣṭahōmavidhānamavakalpatē | hōmasyāpi ca tryaṁśasya samāptiparyantatvātsarvāntyēṁ ’śē prakṣēpē cōdyamānē tyāgataddēvatōddēśayōḥ kimapūrvayōrarthāpattyā vidhiḥ kalpyatāmuta kutaścitprāptayōrēvāśraṁyaṇaṁ kriyatāmiti | tatrāgnēyyadhikaraṇanyāyēna lāghavē sati gauravasyāpramāṇakatvādavagatatyāgōddēśāṁśadvayānyaṣṭākapālādīnyēna gr̥hyantē | na ca tēṣāmautpattikaṁ yāgasādha
[p. 982]
natvaṁ virudhyatē | prakṣipyamāṇānāmaṁgniyāgasādhanatvāvighātakatvāt | dēvatāntarasaṁbandhēna hi yāgaviparītakriyāsaṁbandhēna vā virōdhaḥ syānna tvasāvasti | tēnaiṣō ’rthō bhavati, aṣṭākapālēna yatra kvacitpradēśē sthitēna yajēta tadīyaṁ ca dvyavadānaṁ yatra kvacitprakṣipēditi | tatra ‘vēdyāṁ harvīṣyāsādayati’ ‘barhiṣi’ iti vacanāttatra sthitēna purōḍāśēnējyatē | ‘yadāhavanīyē juhōti’ iti vacanāttatra dvyavadānaṁ hūyatē | sa tu hōmaḥ kiṁ pūrvasmādyāgādarthāntaramitikartavyatā bhavati, uta tasyaiva yāgasyāṁśāntaravivr̥ddhyā rūpāntaraṁ jātamiti cintanīyam | tatraiva rūpāntarōpajananamiti brūmaḥ | karmāntaratvē hi dravyāntaraṁ dēvatāntaraṁ ca nāriṣṭhahōmādivatprāpnōti | yathōktēna nyāyēna sa ēva yāgaḥ pracitatarō juhōtitvamāpadyatē | na caitāvatautpattikayajirūpavighāta āśaṅkyō juhōtēryajiviśēṣatvāt | sāmānyē hi kaścidviśēṣō bhavatyapi | na tu niḥsāmānyaḥ kaścidviśēṣa upapadyatē | tataśca yathā vr̥kṣamānayētyuktē śiṁśapāmityavirōdhātpaścāducyamānaṁ na virudhyatē tathā yajētētyuktē juhōtitvāvirōdhō ’vagantavyaḥ | sō ’yaṁ yāga ēva dvyākāraḥ samastēna purōḍāśēna kriyatē | dvyavadānēna juhōtyavasthānītaḥ śēṣēṇa tu sāmānyarūpa ēkasminnapi ca kṣaṇē dvyākārō ’pi niṣpadyatē | yadaiva hi dvyavadānamāhavanīyē nikṣipyatē tadaiva yājyānuvākyābhyāṁ samastaviṣayadēvatāsaṁkalpōtthāpanaṁ kriyatē | tēna naivaṁ bhramitavyaṁ yasmājjuhūsthaṁ dvyavadānamāśrāvaṇapratyāśrāvaṇābhyāṁ tyāgāyōddhr̥taṁ ca tasmāttadēva kēvalaṁ dēvatāyai saṁkalpitaṁ nētaraditi | vidvadbhyāmadhvaryuyajamānābhyāṁ vēdārthamanusr̥tya samastaparityāgadēvatōddēśau yathārhaṁ kartavyau | adhvaryuṇā dvyavadānaprakṣēpō ’tiriktō ’nuṣṭhēya iti | na caitāvatā yāgasya vairūpyamaśōbhanaṁ mantavyam | vacanasāmarthyādīdr̥śasyaiva śōbhanatvapratītēḥ | yathā kasyacitpuruṣasyaikaḥ pādaḥ purastādgata iti na tāvatā kiṁciṁdvailakṣaṇyaṁ bhavati | tathā ’tra dvyavadānapādē ’dhikamapi prakṣēpāṁśaṁ gatē satyutpattivākyaśiṣṭaṁ yāgasādhanatvaṁ samastēnāṣṭākapālēna pratipannamēvētyavirōdhaḥ | tasmāddvyākāramēvaitatpradhānaṁ draṣṭavyam | athavā yastatra yāgastasya prādhānyaṁ yastu prakṣēpaḥ sō ’ṅgamēva | tathā hi |

phalavākyē yajērēva saṁbandhaḥ śrūyatē sphuṭaḥ |
tatsaṁnidhau samāmnānājjuhōtēraṅgatēṣyatē ||

yadyapi tasminnēva dravyē hōmō ’pyāśritastathāpi prōkṣaṇādivadasyāṅgatvamaviruddham |
[p. 983]
na hi samānadravyāśrayatvēna sarvasya prādhānyaṁ bhavati | saṁskārāṇāmapi pradhānadravyavartitvōpapattēḥ | saṁskārāśca kēcitprathamamēva pradhānēbhyaḥ kriyantē kēcidūrdhvaṁ kēcidyugapat | tatra kēcidāhuḥ | parastātsaṁskārō ’yaṁ hōmaḥ | nirvāpavēlāyāmēva dēvatōddēśatyāgātmakatayā yāgasya nirvr̥ttatvāt | tadayuktam | na hyanadanīyāvasthairvrīhibhiḥ purōḍāśasādhanakō yajiḥ śakyaḥ sādhayitum | yadi ca nirvāpavēlāyāmēva yāganirvr̥ttirbhavēttathā sati taduttarakālaṁ nāśadōṣāpahārēṣu dravyāntaraṁ nōpādīyēta | tatra ‘nirdēśādvā’nyadāgamayēt’ ityādi virudhyatē | bhāṣyakārō ’pyupākr̥tē paśāvāha ‘parakīyō ’sau rakṣyatē kālēna dēvatayā saṁbhantsyatē’ iti | tēna nirvāpavēlāyāmētasyai dāsyāmītyētāvanmātraṁ saṁkalpatyāgaḥ kēvalaḥ kriyatē na yāgaḥ | sa tu pūrvanirvr̥ttatyāgāpēkṣayā yathāśrutētikartavyatākadēvatōddēśarūpaḥ prakṣēpavēlāyāmēva nirvartatē | tatra tasminnēva kṣaṇē samastēna purōḍāśēna yāgaḥ sādhyatē | tasmādhanaikadēśaśca dvyavadānaṁ yāgasyāṅgēna prakṣēpēṇa saṁskriyatē | tadupala kṣitatvādēva yāganirvr̥ttēḥ prākprakṣēpādanirvr̥ttayāgāvagamānnāśādiṣvanyadravyāgamanam | satya pi hōmasya saṁskārakatvē nāprayōjakatvam | nirvr̥ttayāgabhāvitvāttu sviṣṭakr̥dādīnāṁ sphuṭamēvāprayōjakatvaṁ bhaviṣyati | yadi vaiṣa prakṣēpaḥ pradhānaṁ bhavēttatō darśapūrṇamāsādiṣu juhōtivyavahāra ēva syāt | vikr̥tiṣu ca pradhānānāmanatidēśājjuhōtāvasati aprakṣiptānāmēva sauryādīnāṁ dānaṁ syāt | aṅgatvē tu tēṣāmapyāhavanīyē prakṣēpaḥ sētsya ti | yē tu juhōticōdanōtpattayastēṣu pūrvārdhabhūtō ’pi yajirātmā vā bhaviṣyati | athavā tēṣāmapi sō ’ṅgam | tatra hi tyāgadēvatōddēśāvapi tēnaivākṣipyētē | yajaticōdanōtpattiṣu punaḥ siddhayōstyāgadēvatōddēśayōrjuhōtiḥ pravartamānaḥ ‘āhavanīyē yūpaśakalā hōtavyāḥ’ itivatprakṣēpamātravacanō vijñāyatē | tataśca siddhamaṅgatvam | ēvaṁ ca sati purōḍāśō yāgē śrūyatē na hōmē | sō ’pi dvyavadānasya vihitō na samastapurōḍāśasyēti tanmātrasya | samastasya purōḍāśasya dēvatāṁ pratyutsr̥ṣṭatvādvinā ’pi prakṣēpādasvatvavyavahāra upapadyatē | na ca parisaṁkhyādōṣō bhaviṣyati | niravadānācca śēṣasiddhiḥ |

athavā naiva bhidyētē yāgahōmau parasparam |
pūrvāparau hi sadr̥śau tadbhāgau narasiṁhavat || 41 ||


iti sarvapradānādhikaraṇam || 14 ||

[p. 984]
yadāhavanīyē prakṣēpēṇa, akṣapitō haviḥśēṣaḥ pratipāditastadā śēṣakāryāṇi sviṣṭakr̥dādīni kathaṁ kriyantāmiti vicāryatē | tatrārthakarmatvaṁ manyamānaēkasmādityāha | satyapyarthakarmatvē yadi tadarthamēvaitāni dravyāṇyutpannāni bhavēyustataḥ sarvēṣāṁ saṁbhāvanāya paśavavadānānāmivaikasmādapi sidhyati yāgē sarvēṣāṁ saṁbandhaḥ kriyēta | tattu nāsti aprayōjakatvāt | atastuṣōpavāpakapālavadēkēnaiva siddhiḥ || 42 ||

yaśca pradhānānāmēvādr̥ṣṭaḥ saṁskāraḥ sa ēkadravyaniṣpāditaiḥ śēṣakārthaiḥ sidhyatīti na dravyāntaramapēkṣatē |sakr̥cchabdaścasakr̥davadānābhiprāyaḥ | itarathā tu sarvāvadānē ’pi tantrēṇa prayōgātsakr̥ttvōpapattēravaktavyataiva syāt | athavā tataḥ śēṣakāryāṇi sarvēbhyaḥ kriyēranyadi saṁskārakāṇi bhavēyurna tvētāni saṁskārakāṇi | kutaḥ | saṁskārāntarairēva saṁskr̥tatvāt | ayamapyavirōdhādbhaviṣyatīti cēt | tatrāpyēṣa sūtrārthaḥ | saṁskārakramasyātikrāntatvāt | yāvaddhyakr̥taprayōjanaṁ dravyaṁ bhavati tāvatsaṁskāramapēkṣatē pradhānanirvr̥ttyuttarakālaṁ tu kr̥taṁ saṁskārairiti saṁskārāṇāmanavasaraḥ || 43 ||


[p. 985]
‘yaistuṁdravyaṁ cikīrṣyatē’ ityēvaṁ saṁskārakarmāṇyētāni | tatrāpi ‘utpattau yēna’ saṁyuktam’ iti pratipattayaḥ | tāśca sarvaiḥ kr̥tārthatvāviśēṣādapēkṣitāḥ | yadyāpi caitābhirdravyāṇi na prayōkṣyantē tathāpi dravyairēva tāsāṁ prayuktatvātsarvaviṣayatā | nivr̥ttē ’pi ca pradhānē tadīyānāṁ satāmēṣāṁ kā pratipattirbhavatvityapēkṣitē śakyaḥ pratipattiniyamō vidhātum || 44 ||

‘sakr̥tsakr̥t’ iti sviṣṭakr̥davadānavīpsā sarvēbhyō ’vadānē saṁskārapakṣē vā ’vakalpatē nānyathā | prayōjanasūtrāṇi caitāni | yadi nāma śēṣakāryavaśēna pūrvapakṣē ’pyasarvapradānaṁ kiṁ bhavati tadā vicārasya prayōjanamiti | tatra yaḥ pūrvamasmābhirabhihitō ’rthastatraivaṁ sūtraṁ yōjyam | pūrvapakṣē havīṁṣi śēṣakāryāṇāmaprayōjakānītyēkasmātkriyēran | balāccāpahāṁraḥ pradhānēbhyaḥ, sakr̥tkr̥tē samastaḥ kr̥ta iti saṁskr̥tatvānnānyatō ’pi kartavyaḥ | siddhāntē tu sarvahaviṣāṁ prayōjakatvāviśēṣātsarvēbhyaḥ | liṅgadarśanaṁ ca paurṇamāsyādhikaraṇavatprayōjanē ’vasthitasiddhāntaṁ dyōtayati || 45 ||


iti sarvēbhyaḥ śēṣakāryānuṣṭhānādhikaraṇam || 15 ||

[p. 986]
yāthākāmyamityasyaiva buddhisāmānādhikaraṇyēna strīvivakṣāyāṁ ‘ṣidgaurādibhyaśca’ iti ṅīṣi kr̥tē ‘halastaddhitasya’ iti ṣyaṅyakārē luptē yāthākāmī bhavati || 46 ||

śēṣanimittakaṁ hi vihitāvaśyakartavyatānimittaṁ ca śēṣakārthaṁ prathamasya tāvatpāṭhakramānusārātpūrvamāpatati | na ca tadā kaścidvirōdha iti kriyatē | tasmiṁśca kr̥tē nivr̥ttavyāpārā cōdanā na nimittī bhavatīti virōdhādakaraṇam || 47 ||


iti prathamōpasthitēna śēṣakāryānuṣṭhānādhikaraṇam || 16 ||
purōḍāśasya caturdhākaraṇē ‘idaṁ brahmaṇaḥ’ ityādinirdēśaḥ śrūyatē | kathaṁ ca tattadbrahmādivyapadēśyaṁ bhavati yadi tēbhyō na dīyatē | tēna dānaṁ vihitam | tattu kimr̥tvijāṁ yathēṣṭaviniyōgārthaṁ parikrayāyāmnāyatē, atha bhakṣyamāṇaśēṣapratipattyarthamiti | parikrayārthamityāha | na hyatra ‘yajamānapañcamā iḍāṁ prāśnanti’ itivaddravyaprādhānyaṁ bhakṣaṇaṁ vā śrūyatē | tasmāddravyāṇāṁ karmaśēṣatvātkarmayuktēbhyaśca dānādantarēṇāpi parikrayaśrutiṁ dakṣiṇādānavatparikrayārthamiti || 48 ||


[p. 987]
‘ēṣā vai darśapūrṇamāsayōrdakṣiṇā’ iti dakṣiṇā hyr̥tvijāmutsāhakāriṇī parikrayasya caitadrūpam || 49 ||

na caiṣa vibhāgaḥ parikrayārthaḥ | kutaḥ |

parikrayō hi sarvatra svēna dravyēṇa kalpatē |
dēvatārthē parityaktē svāmitvaṁ na ca kasyācit ||

samastasya purōḍāśasya dēvatōddēśēna tyaktatvādasvāmī yajamāna iti brahmādibhiḥ samaḥ | tatra yathaiva tēṣāṁ dātr̥tvaṁ na saṁbhavati tathā yajamānasyāpi | tēna hi parikrīṇānaḥ punastad dravyaṁ svī kuryāt | tatra paurastyaḥ saṁkalpō vinaśyēt | tasmāttāvanna parikrayaḥ | kathaṁ khalu bhakṣārthamiti | taducyatē |

yōgyatā liṅgamityuktaṁ taccēṣṭaṁ viniyōjakam |
bhakṣayōgyaḥ purōḍāśaḥ svarūpēṇa ca dr̥śyatē ||

brahmādibhirbhāgānāmupakurvadbhirna kiṁcid dr̥ṣṭamityuktaṁ vadati, dravyakṣapaṇasyāpēkṣitasya dr̥ṣṭatvāt |bhāgaistu brahmādīnāmupakārakairityanēnāpi sutarāṁ parikraya
[p. 988]
āpadyatē | na cāvaśyaṁ bhakṣaṇēnaiva tēṣāmupakriyatē | gr̥hānayanādinā ’pyupakārōpapattēḥ | sarvatra ca dravyasaṁskārārthatāṁ bhakṣasya vakṣyati | vratādibhirnivr̥ttyanabhidhānāt | puruṣasaṁskārā hi vratairnivartēran | tata ēvaṁ vaktavyam | satyaṁ bhāgānāṁ pratipattiḥ, tathāpi tu prakr̥takartr̥niyamasya prayōjanāpēkṣāvēlāyāṁ dr̥ṣṭē sati adr̥ṣṭadaurbalyāddr̥ṣṭa ēva kartr̥ṇāṁ sāmarthyarūpaḥ saṁskāraḥ kalpyatē | kartr̥saṁskāraśca sarvāntaraṅgō bhakṣaṇaṁ nāma | gr̥hamapi ca nītvā yāvadbhakṣaṇaṁ na kriyatē tāvattadanupayōgādanupakāraḥ | tēnāvaśyaṁ sūdūramapi gatvā bhakṣaṇē paryavasitavyam | tatra prathamātikramē kāraṇābhāvādyōgyatāvaśēna ca vyādēśadvāraprakrāntabhakṣasamāpanasyāvaśyaṁ kartavyatvādbrahyādīnāmēva bhakṣaṇēnōpakartavyamiti gamyatē | śēṣasyāpi ca kṣapaṇāpēkṣasya bhakṣaṇakr̥tamēva kṣapaṇaṁ yōgyatayā ’vadhāryatē || 50 ||

dakṣiṇēti—prāsaṅgikōpakārāpēkṣayā, brahmaṇa ityādinirdēśasārūpyādvā bhaviṣyati | tasmādbhakṣārthō ’yamupadēśa iti siddham || 51 ||


iti caturdhākaraṇasya makṣārthatādhikaraṇam || 17 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē tr̥tīyasyādhyāyasya caturthaścaraṇaḥ ||

nivītapādaḥ samāptaḥ |

[p. 989]
‘sarvēbhyō vā kāraṇāviśēṣāt’ ityasyātiprasaktasyāpavādaḥ kriyatē | tamēva tāvatpūrvaṁ pakṣaṁ smārayati | tathā ca ‘sarvēbhyō havirbhyaḥ’ ityanuvāda upapadyatē | niḥśēṣahavirviṣayatvāt || 1 ||

purākalpai ca yatkāraṇaṁ sviṣṭakr̥darthē ’vadānē saṁkīrttitaṁ tadājyē ’pyaviśiṣṭam | yaddēvēbhyō havirasau vahati tasya tēna bhāgaḥ prārthitaḥ | ājyamapi cōpāṁśuyājadēvatābhyastēnāvaśyaṁ vōḍhavyam | ataśca tatō ’pyasya bhāgēna bhavitavyam || 2 ||

ēkasminniti—kasmiṁścitkarmaṇītyarthaḥ | athavā yuṣmadabhiprāyēṇa, ēkasminhaviṣi sviṣṭakr̥tyavadīyamānē sati samavattaśabdō ’nyasahitādavadīyamānavacanō nāvakalpēta | matpakṣē tvājyamapi tatrāvadīyata ityavakalpiṣyatē | kva punaridaṁ śrūyatē tadabhidhīyatē ‘ādityaḥ prayāṇīyaḥ payasi caruḥ, ityēkō yāgaścōditaḥ | punastatraivōktam ‘ājyasthainaṁ carumābhipūryājyabhāgāḥ pathyādayaścatasrō dēvatā yaṣṭavyāḥ’ iti | tē ca dravyasāmānyādu
[p. 990]
pāṁśuyājavikārāścatvārō ’pi yāgāḥ | ādityaścarurāgnēyavikāraḥ | tatra ‘agnayē sviṣṭakr̥tē samavadyati’ iti śrūyatē | tadyadi carōrēkasyātidēśēna sviṣṭakr̥tprāptastatō ’vadyatī tyēva syāt | yadā tu prakr̥tāvājyādapyupāṁśuyājadravyāṁtsviṣṭakr̥ttadā ’trāpi yaṣṭavya ityubhayōścarvājyayōravadānē samavattaśabdaḥ samarthitō bhavati | tasmādapi santyājyē śēṣakāryāṇīti || 3 ||

‘avadāyāvadāya dhruvāṁ pratyabhidhārayati’ ‘sviṣṭakr̥tē ’vadāya na pratyabhidhārayati’ iti dhruvāta ēvāvadāyēti pratiśabdāddr̥rṣṭāthatvāccāvagamyatē | yadapi sviṣṭakr̥tē ’vadīyatē tadapi dhruvāta ēva, yēna tadarthē ’vattē dhruvāyāḥ pratyabhidhāraṇaṁ pratiṣidhyatē | ‘na hi tataḥ parāmāhutim’ iti hētuvacanātpūrvāṇi pratyabhidhāraṇāni sviṣṭakr̥darthānīti darśayati | tataśca tatsāmānyāditarēṣu tathātvamiti sarvaiḥ śēṣakrāryairbhavitavyam || 4 ||

sati pradhānadravyaśēṣē śēṣakāryāṇi kriyantē | na cōpāṁśuyājahaviḥśēṣō vidyatē, sarvādānāt | kathaṁ sarvādānamiti cēt | taduttarasūtrēṇāha || 5 ||

dhruvāyāṁ tāvannōpāṁśuyājasya śēṣō vidyatē | dhrauvasyāsaṁyuktōtpattēḥ sarvājyakāryārtha
[p. 991]
mādānāt ‘sarvasmai vā ētadyajñāya gr̥hyatē’ iti vākyāt | taittirīyāṇāṁ tu katipayōpastaraṇābhighāraṇādikāryānukramaṇāttanmadhyē cōpāṁśuyājasyāpi saṁkīrtanāttāvatāṁ sādhāraṇam ‘upastr̥ṇannabhighārayannājyasya yajan’ iti vākyādgamyatē | sādhāraṇēṣu ca pariṣadvanōpahāragōṣṭhībhōjanādiṣviyaṁ sthitiḥ | yadēkasya bhāgē ’payātitē tāvanmātramēva tasya | avaśiṣṭaṁ tu tatsamānabhājāmavadhāryamāṇaṁ na pūrvaśēṣa ityēvamakr̥tārthatvēna pratipattimapēkṣatē | yadā tu sarvaiḥ samānabhāgbhiryathāyōgamuddhr̥tā bhāgā bhavanti tadā tasya sādhāraṇyānuguṇaiva pratipattyapēkṣā bhavati | tadihōpāṁśuyājārthē bhāgē ’panītē na kaścidapi tadīyaḥ śēṣō vidyatē | śiṣṭasya parastādbhāvyupastaraṇābhighāraṇādigr̥hītatvēnākr̥tārthatvāt | kr̥tārthapratipattayaśca śēṣakāryāṇi na svayamēvākr̥taprayōjanamapi dravyaṁ prayuñjatē | tasmānna dhruvāyāṁ śēṣō ’sti | yastu samastakāryanirvr̥ttyuttarakālaṁ sādhāraṇaḥ śēṣō bhaviṣyati tasya tasya samiṣṭayajurākhyaṁ pratipattyantaramāmnātam | yadā tvidamapyupastaraṇādivadēvārthakarmāvadhāryatē tadā sutarāṁ śēṣābhāvaḥ | śakyaṁ tu taittirīyavākyāpēkṣayōtpattāvanyasaṁyōgātsamiṣṭayajuṣaśca juhōticōditatvēnāyajñatvātpratipattitvamavadhārayitum | niḥśēṣatvēna cāsāvavasthitēti śēṣakāryāntarāṇi bādhatē | tasmāddhruvāyāṁ tāvannāsti śēṣaḥ || 6 ||

tatraitatsyāt, yatkēvalōpāṁśuyājārthē juhvāmavattaṁ tasyaiva grahamacamasēṣviva sōmanya
[p. 992]
śēṣō bhaviṣyatīti | tadanupapannam | kutaḥ | tasya samastasya ‘caturavattaṁ juhōti’ iti hōmasaṁyōyāt | uktaṁ hyētadupadhānārthē carau nānyatra śrutamanyatra viniyōktavyamiti tasmānna juhvāṁ śēṣa upapadyatē || 7 ||

atha yaduktaṁ camasavatsatyapi hōmasaṁyōgē śēṣō bhaviṣyatīti | tatparihartavyam || 8 ||

naitatsōbhēna tulyam | tatra hi grahacamasēṣu, haviḥprakalpanamātrē kr̥tē yathā na sarvahōmastathā ‘sōmē ’vacanādbhakṣō na vidyatē’ ityatrādhikaraṇē vakṣyāmaḥ | tēna cōdanāvirōdhaṁ tatra vakṣyamāṇaṁ pariharatāṁ na sarvahōmō bhaviṣyati | śēṣakāryānyārthadarśanaṁ ca ‘sōmasyāgnē vīhītyanuvaṣaṭkarōti’ ityādi, ‘sarvataḥ parihāramāśvinaṁ bhakṣayati’ ityādicamasasamākhyā ca na virōtsyatē | anyathā tadvirōdhaḥ syāt | athavā na tatrāsamastahōmē sati kāciccōdanā virudhyata ityavirōdhādasarvahōmaḥ | iha tu virōdhaḥ syāt | ayamēva cāvirōdhō hēturiti sūtragamanikā | yathā tu bhāṣyakārēṇa pūrvaṁ camasamanudāhr̥ṁtya ‘camasavaditi cēt’ iti sūtramupanyastaṁ tathā paricōdanāsūtramēva hōmasaṁyōgānaikāntikatvapradarśanārthaṁ kalpayitvā parihārō vaktavyaḥ | tatra vacanāntarakr̥tatvācchēṣaḥ syādatra vacanāntararahitatvē satīti viśiṣṭasya hētōravyabhicārāt | athavā ’vattatvāttu juhvāmityētadēva tuśabdasthānē caśabdaṁ kr̥tvā pūrvapakṣavādipratyavasthānaṁ vyācakṣāṇaiścamasō dr̥ṣṭāntō dātavyaḥ | paraṁ cā ’nubhāṣaṇa
[p. 993]
sūtraṁ vaktavyam | ētaduktaṁ bhavati | avattatvāttu juhvāṁ camasavacchēṣō ’stu | tasyōttaraṁ, tasya ca hōmasaṁyōgāditi gatārtham || 9 ||

yastu sarvēbhya iti | prāptyapēkṣō ’nuvādaḥ | tatra yādr̥śaṁ vayamiha sarvatvaṁ paśyāmastādr̥śasyaivānuvāda iti manyāmahē | sarvatraiva ca paramasarvēṇa vyavahārābhāvādadhikr̥tāpēkṣaḥ sarvaśabdō gr̥hyata iti na virōdhaḥ | tēna yēṣāṁ śēṣasadbhāvēna pratipattikāryādhikārō ’sti, yē vā vidyamānatvēna prakr̥taśēṣāḥ, tēbhyaḥ sarvēbhya iti gamyatē || 10 ||

pūrvavadēva samavadyatēranuvādatvādyathāsaṁbhavamājyē ’pīti carāvavadīyamānē saukṣmyāttadavayavasyācikīrṣitamapyavadānaṁ balādbhavati | tadētatsaṁsr̥ṣṭadravyajātidvayamapēkṣya saṁśabdō ’nuvādaḥ || 11 ||

antyaṁ yattu kāraṇaṁ sviṣṭakr̥darthō ’rthavāda ityuktaṁ, tadasmatpakṣē ’pyupapadyata ēva | arēkārthatvāt | ‘sviṣṭakr̥tē ’vadāya’ iti tāvadyatastasyāvadānaṁ bhavati yādr̥śaṁ vā saṁbhavati tādr̥śamiti gamyatē | purōḍāśādibhyaśca tasyāvadānaṁ, dhruvātaścōpastaraṇāmidhā
[p. 994]
raṇē | na caturthyantēna dhrauvamēvāvadānaṁ saṁbadhyatē | sā hi dēvatārthadravyāntarāvadānē ’pyupastaraṇābhighāraṇōpayōgitvātpratyābhighāraṇamapēkṣata ēva | tēna prāk sviṣṭakr̥taḥ parastādapi dhrauvōpayōgō ’stītyavattē ’vattē pratipūrayitavyā, tataḥ paraṁ tu na kiṁcitkāryamiti nārthaḥ pratipūraṇēna | na hyētatpratipūraṇaṁ pūrvasyāvadānasya saṁskārakamadr̥ṣṭārthatvaprasaṅgāt | arēkastūttarakāryārthaḥ pratyakṣaḥ | tasmādantarēṇāpi sviṣṭakr̥darthatvaṁ tadavadhikārēkārthatvēnōpapannō ’rthavādaḥ || 12 ||


iti upāṁśuyājādyarthahavirbhyaḥ śēṣakāryānanuṣṭhānādhikaraṇam || 1 ||
amāvāsyāyāṁ nityaṁ sviṣṭakr̥diḍaṁ sāṁnāyyādavadīyatē | tadguṇavikāraśca sākaṁprasthāyīyaḥ | ata ihāpyavadātavyamityētāvatā viśēṣēṇātulyāśaṅkāyāmatidēśaḥ kriyatē | tadvadēvāśēṣatvānnaivaṁ syāt | sarvadānādaśēṣatēti | ēvaṁ hyatra sarvadānaṁ, hōmārthē prasarpataḥ saha kumbhībhiriti, anavattasyaiva dōhasya kumbhīmyā sahēti vidadhadaśēṣahōmaṁ vidadhāti | atō na śakyaṁ kiṁcicchēṣayitum || 13 ||


iti sākaṁprasthāyīyē śēṣakāryānanuṣṭhānādhikaraṇam || 2 ||
tadvadityanuvartatē | sautrāmaṇyāṁ surāgrahāḥ payōgrahāścāśvinādaya āmnātāḥ |
[p. 995]
tēṣāṁ pr̥thak prakalpanamātrātmakatvāccamasavatsarvahōmaprāptirnāstīti viśēṣāśaṅkāyāmatidēśāttatrāpi yathāgr̥hītānāṁ hōmārthēnādānēna saṁbandhō yathōpāttānāṁ ca hōmēna śrūyatē ‘yathāgr̥hītān grahānr̥tvija upādadatē | uttarē ’gnau payōgrahān juhvati dakṣiṇē surāgrahān’ iti || 14 ||

ananyaśēṣabhūtaśca pratiṣēdhō ’nuvāda ‘ucchinaṣṭi na sarvaṁ juhōti’ iti | ucchinaṣṭīti vidhiḥ | tadanuvādastu niṣēdhaḥ, aśēṣahōmaprāptyā śēṣakāryanirvr̥ttiṁ darśayati | vācanikasya ca śēṣasya pratipattyantaramarthakarma vā ’nyadastīti ‘tatō ’pi’ iti sviṣṭakr̥diḍaṁ na kartavyamiti || 15 ||


iti sautrāmaṇyāṁ śēṣakāryānanuṣṭhānādhikaraṇam || 3 ||

[p. 996]
idānīṁ satsu śēṣakāryēṣu tadviśēṣāścintyantē | tatra sarvapr̥ṣṭhāyāmanyōnyanirapēkṣacaturthyantaparikalpitaiḥ ṣaḍbhirguṇairbhinnadravyadēvatāsaṁyōgairdēvatāntarāvaruddhayāgē dēvatāntarāsaṁbhavādguṇēna bhēdakēna ṣaṭ karmāṇi | tēṣu kēṣāṁcidbhinnānyēva havīṁṣi | anyēṣāṁ punarēka ēva rathacakramātraḥ purōḍāśa āmnātaḥ | sa yadā ’ṅgīkriyatē tadā vicāraḥ, kiṁ karmabhēdācchēṣakāryāṇāṁ bhēda uta dravyaikatvāttantramiti | nanu caikādaśavicārō ’yaṁ tatra nirṇēṣyatē ‘ēkadravyē saṁskārāṇāṁ vyākhyātamēkakarmatvam’ ityatra | ata iha na vicāraṇīyam | ucyatē |

pratipādyamidaṁ dravyaṁ bhēdēna sahatē kriyām |
khaṇḍaśaśca pradhānānāmaṅgatvānnāsti tantratā ||

yadyapyayamēkādaśānuguṇō vicārastathā ’pyatra śēṣakāryaprasaṅgācchēṣaśēṣivicārātmakatvācca ka़riyatē | tatra caikadravyatvāttantratvaṁ sidhyati yatra dravyaṁ tadavasthitamēva sarvakarmaṇāmupakarōti | bhēdakaraṇē ca prayōjanāntaraṁ na dr̥śyatē na ca kartuṁ śakyatē | khaṇḍaśastvasya pradhānōpayōgitvaṁ tadupakāradvāraśca saṁskāraḥ pradhānabhēdādbhēdaṁ pratipadyamānō na dravyaikatvāttantrīkartuṁ śakyatē | bhavati caikadēśē pratipāditē ’pyēkadēśāntarapratipādanam | avadānadēśānāṁ bhinnatvāduttarārdhadakṣiṇadēśabhēdō ’pyastītyāvartanīyaṁ sviṣṭakr̥diḍaṁ gamyatē || 16 ||

sakr̥tkaraṇam | kutaḥ |

na hyēṣa karmasaṁskārō hūyamānasya vēṣyatē |
hutaśēṣasamānatvāttantratvaṁ tu pratīyatē ||

karmasaṁskārapakṣē hūyamānasaṁskārapakṣē vā tadbhēdādbhēdō bhavēt | śēṣasaṁskārastvayam |
[p. 997]
sa ca śēṣaḥ sādhāraṇaḥ | tasya ca dakṣiṇōttarārdhē gr̥hyētē | na pradhānāvadānadēśaḥ | tasya prakr̥tāvacōditatvāt | tataśca śakyamagr̥hyamāṇaviśēṣatvaṁ vaktum | yadyapi hyēkapradhānōddēśēnōttarārdhaṁ gr̥hṇīyustathāpi tathā cōditārthasaṁpattyā pradhānāntarāṇyapi kr̥tārthāni bhavēyuḥ | tasmāttantram | yattu pratipādyaṁ vibhavatīti, pratipattyantarē caturdhākaraṇē tadupayujyatē || 17 ||


iti sarvapr̥ṣṭhāyāṁ śēṣakāryatantratādhikaraṇam || 4 ||
‘sōmē ’vacanādbhakṣō na vidyatē’ iti sāmānyēna bhakṣavicāraṁ kr̥tvā viśēṣavicārō ’yaṁ kartavya āsīt | yattu prathamataraṁ kriyatē tatpūrvādhikaraṇāpavādatvēna śīghratarōpasthānāt | pūrvavaddhi dravyaikatvātsvr̥dbhakṣitē kr̥taḥ śāstrārtha iti nyāyātprāptē, vacanādadvirbhakṣaṇaṁ ‘dviraindravāyavasya bhakṣayati’ iti | bhavanti cēdr̥śānyapyadhikaraṇāṁni yēṣāṁ nyāyēna pūrvapakṣaṁ kr̥tvā vacanēna siddhāntō bhavati | na tvētadyuktam | saṁdēhābhāvāt | tatra vaitatkriyatē yatra nyāyēna pratipāditō vacanādbādhitaḥ, tadabhāvātsamānanyāyēṣūpakariṣyati | sa cēha nyāyaḥ pūrvādhikaraṇēnaiva pradarśita iti mandaphalō vicāraḥ | tasmānnaivaṁ varṇanīyam | kiṁ tarhi | sarvapr̥ṣṭhāyāmēva pratikarma sviṣṭakr̥diḍaṁ kartavyaṁ pradhānabhēdāt | tathā hi | siddhavatpradhānabhēdamaindravāyavasaṁskārahētumāha ‘dviraindravāyavasya bhakṣa
[p. 998]
yati | dvirhyētasya vaṣaṭkarōti’ iti | tasmādyāvadvaṣaṭkāraṁ śēṣasaṁskāra ityuktōttarē dattē dr̥ṣṭāntamanubhāṣya sūtrēṇa parihārō vaktavyaḥ | aindravāyavē tu sakr̥dbhakṣaṇē prāptē vacanāddvirbhakṣō na pradhānabhēdanimittaḥ | hētvadhikaraṇē hētōrnirākr̥tatvāt | ēvaṁ ca sati pūrvādhikaraṇaśēṣēṇaiva satā sōmabhakṣasāmānyavicārasmāraṇānna kramakōpō bhaviṣyatīti || 18 ||


iti aindravāyavasya bhakṣaṇatantratvābhāvādhikaraṇam || 5 ||
aindravāyavē tāvadviśiṣṭavidhānādapi bhakṣō bhavēt | athētaragrahagatē camasasthē ca sōmē saṁdēhaḥ | kiṁ bhakṣō ’sti nēti | tatrāpi ‘sarvataḥ parihāramāśvinaṁ bhakṣayati’ ityādiṣvaindravāyavanyāya ēva syāt | idaṁ tu sarvathā tatrāpi vicāryatē kiṁ prāptē bhakṣē viśēṣaṇamātraṁ vacanēna vidhīyata uta viśiṣṭavidhānamētaditi | kaścātra viśēṣaḥ | sa yadi vācanikastatō yāvadvacanamēva kartavyō ’tha tvanyataḥ kutaścittata ēkadēśasthamapi liṅgaṁ sthālīpulākanyāyēna samastadyōtakaṁ bhaviṣyati | trayaścēha pakṣāḥ saṁbhavanti | kimanyārthadarśanānāṁ prāptyāpēkṣatvādavidhānācca naiva bhakṣa uta prāptyabhāvādanyārthadarśanānyēva vacanīkr̥tya yāvadvacanaṁ bhakṣa uta samākhyāvaṣaṭkārahōmābhiṣavanimittō ’pi bhakṣa iti | kiṁ prāptam | ājyasākaṁprasthāyīyasautrāmaṇīgrahaṇavatsamastahōmasaṁyōgācchēṣa ēva nāsti kutaḥ punarbhakṣa iti | na cātra prakr̥titaḥ prāptirna ca pratyakṣōpadēśaḥ | yō ’pyupadēśa iva sō ’pyanyaparatvādasamarthaḥ | tasmānnāsti bhakṣa iti || 19 ||


[p. 999]
yadyanyārthadarśanāni bhavēyustatō ’nyatrāpi prāptiḥ syādvacanāni tvētāni | tasmādyathōpadēśaṁ bhakṣō ’yaṁ nānyatrēti || 20 || 21 ||


iti sōmē bhakṣapratipādanādhikaraṇam || 6 ||
gr̥hṇīma ētadyathōpadēśamiti | sa tu samākhyādibhēdabhinna upadēśō ’nusartavyō na tu śrutaviśēṣamātraniṣṭhaḥ | tatra camasēṣu tāvad yadyapi brāhmaṇagataḥ pratyakṣōpadēśō nōpalabhyatē tathāpi praiṣagatayā samākhyayā ’numīyatē | hōtr̥camasatvādiviśiṣṭaṁ hi dravyanayana prēṣaṇaṁ na kathaṁcidupapadyatē yadi tēṣu hōtrādayaḥ sōmaṁ na camanti | katham | camasa iti, adanārthasya camērauṇādikē ’dhikaraṇasādhanē ’sanpratyayē kr̥tē praiṣavēlāyāṁ bhūtabhaviṣyadvartamānānāṁ kvacitsaṁbandhē ’pēkṣyamāṇē bhūtavartamānayōradarśanādbhaviṣyattvamanumīyatē | na hyanyathā hōtuścamasaḥ praitvityētasyānuṣṭhānaṁ śakyatē | tasmāccamitavyaṁ hōtrādibhiḥ | sōmaśēṣavantaścamasāḥ prēṣitā iti tasyaivāpēkṣitapratipattiviśēṣasya pratyāsattērbhakṣyatvaṁ gamyatē | saśē
[p. 1000]
ṣaścamasō hūyatē ‘alpaṁ juhōti’ iti vacanāt | na cānyadōdanādidravyaṁ pratīyatē, yasyacamanāccamasatvamupapadyatē | na ca taccamanasya karmāṅgabhāvaḥ syāt | tatra prakaraṇaṁ bādhyēta | praiṣō ’pi cōtkr̥ṣyēta | sōmacamasasamākhyāṁ ca bādhyēta | yadi caudanādi bhakṣyēta tata ucchiṣṭēna pātrēṇa punarhōmō na kriyēta | śuddhyarthaṁ tatra takṣaṇādyāśrayaṇē yasya hōtr̥camasatvādyavadhāritaṁ tasya vināśāddravyāntaraṁ tatsamākhyaṁ na bhavatīti samākhyātadravyasādhanakahōmavidhānabādhaḥ syāt | ētēna camasāntarōpādānaṁ pratyuktam | tadutpādanē ca śrutacamasasaṁkhyātikramaḥ syāt | na ca vacanasāmarthyāducchiṣṭēna hōtuṁ śakyam | vacanasyāntarēṇāpyācārabhaṅgaṁ sōmabhakṣē sāvakāśatvāt | sōmabhakṣē ’pi sarvamētattulyamiti cēt | naitadēvaṁ ‘na sōmēnōcchiṣṭā bhavanti’ iti śrutēḥ | tasmāccamasibhirbhakṣayitavya sōma iti | bhāṣyamapyanēnaiva kramēṇa nētavyaṁ na yathālikhitam | upapattyantarāṇāmupapattyantaravyavadhānēna kliṣṭatvāt | tasmāccābrāhmaṇasya sōmabhakṣaṇaṁ pratiṣēdhati | yadi ca ‘pra yajamānasya’ iti samākhyayā na sōmabhakṣaḥ prāpyatē tataḥ phalacamasavidhau ‘sa yadi sōmaṁ bibhakṣayiṣēt’ iti na sōmam’ iti ca pratiṣēdhanasaṁkīrtanaṁ nāvakalpēta | tasmādasti camasināṁ sōmabhakṣa iti || 22 ||


iti camasināṁ sōmabhakṣapratipādanādhikaraṇam || 7 ||

[p. 1001]
idānīṁ vaṣaṭkārahōmābhiṣavabhakṣānanuktvaiva prasaṅgātsamākhyābhakṣaviśēṣānusaraṇamēva tāvatkarōti | tasminnēva praiṣē ‘prōdnātṝṇām’ iti śrūyatē | tatra caturdhā saṁdēhaḥ | kimēka ēvōdgātā bhakṣayēduta sarvartvija uta stōtrakāriṇa āhōsviccatvārō ’pi chandōgā iti | kēcittu dvitīyacaturthayōḥ pakṣayōrēkatvamicchanti | sūtradvayē ’pi sarvaśabdaprayōgāt, lakṣaṇāyāśca pratyāsattēḥ kēvalacchandōgaviṣayatvāt | kutaḥ saṁdēhaḥ |

visaṁvādaḥ sphuṭō hyatra prakr̥tipratyayārthayōḥ |
tatra kasyānurōdhēna kasya vr̥ttirbhavēditi ||

tatra pāśādhikaraṇanyāyēna ‘guṇē tvanyāyyakalpanaikadēśatvāt’ iti prātipadikārthaprādhānyāt ‘udgātāraṁ vr̥ṇītē’ iti cōtpattāvēkatvādēkasmā ēvōdgātrē camasō dātavyaḥ śrūyatē | tasmādēkō bhakṣayēt | prātipadikārthāsaṁbhavinō bahuvacanasyāvivakṣitatvāditi pūrvaḥ pakṣaḥ || 23 ||


[p. 1002]
na yuktō ’tyantaṁ bahutvatyāgaḥ | pāśamantrasya prakaraṇē bahutvaṁ na kathaṁcitprakārēṇāstītyavivakṣā yuktā | atra punarlakṣaṇāyāmupapadyamānāyāṁ nāvivakṣōpapadyatē | tasmātsarvartvijāmēṣa camasaḥ | athavā ’vāntarasaṁbandhātsarvacchandōgagrahaṇamiti vyākhyēyam || 24 ||

yasmādbahuvacanasyōdgātr̥vyatiriktaiḥ saha prātipadikēnānupāttatvātsaṁbandhō nāvakalpatē | na ca nirnimittā lakṣaṇā ’vakalpatē | na ca lakṣaṇayā vinānarthakyam | avayavaprasiddhyā stōtrakāriṣūpapadyamānatvāt | tasmādgītisaṁyōgātrayaḥ stōtrakāriṇō bhakṣayēyuḥ || 25 ||

na tāvatsamudāyaprasiddhau saṁbhavantyāmavayavaprasiddhiḥ prātipadikasya yuktā | na cāvayavaprasiddhirapyatra stōtrakāriṣu vidyatē | gātārau hi prastōtr̥pratihartārau nōdgātārau |
[p. 1003]
tēna bahuvacanamanupapannamēva |dvitīyaṁ sāmnaḥ parvōtpūrvasya gāyatērabhidhēyamiti— bhaktiriti vaktavyē pramādātparvaśabdaḥ prayuktaḥ | tasmānna varaṇanimittā udgānanimittā vā bahava udgātāraḥ saṁbhavantīti vēdasaṁyōganimittāḥ kalpyantē | chandōgapravacanaṁ hyaudgātraśabdēnābhidhīyatē | tatpravacanasthaṁ karma | tatsaṁbandhācca puruṣāḥ pravaktr̥tvēnānuṣṭhātr̥tvēna caudamēghinyāyēnōdgātāra ityanumātuṁ śakyatē | nanu caiṣa nyāyō ’vēṣṭayadhikaraṇē nirākr̥taḥ | tathā hi |

udgātr̥padamaudgātraṁ prasūtē taddhitē kr̥tē |
na tvaudgātrapadādasyavyutpattirupapadyatē ||

smaranti hi, udgāturidamityaṇpratyayaṁ na tu tasya kartēti pratyayalōpam | tasmānnaudgātraśabdādēṣō ’nugantavyaḥ | tathā ca varaṇanimittamiti vakṣyati | tēnāyuktamidaṁ vyākhyānamiti | ucyatē |

udgātā gauṇa ēvātra mukhyōdgāturasaṁbhavāt |
kalpitō ’yaṁ parāvr̥ttyā brāhmaṇādiṣu rājavat ||

yathaiva tatra ‘yōgāllōkaḥ prayuṅktē’ ityārabhyaivaṁ vyākhyātam | prathamaṁ jātinimittō rājā | tatastatsaṁbandhātpālanaṁ rājyaṁ, tatsaṁbandhādapi brāhmaṇādiṣu sthānāpattyā vā ’numānēna vā rājaśabdastathaivātrāpi varaṇādēka ēvōdnātā | tatastatsaṁyōgātkarmapravacanayōraudgātraśabdastadyōgādapi stōtrakāriṣūdnātr̥śabdaḥ | sa ca śabdasyānēkārthatvāsaṁbhavā
[p. 1004]
dgauṇaḥ | mukhyāsaṁbhavāccēha gauṇatvāśrayaṇaṁ pūrvamēvauktam | kēvalaṁ tu nimittaṁ nōktam | bhavēdidānīṁ pravacanaṁ saṁbandhātmakaṁ kathitam | tasmādavirōdhātsarvacchandōgānābhayaṁ bhakṣa iti | natvētadyuktam | bhakṣaṇavēlāyāṁ hi yē vyāpriyantē tatsaṁnihitāśca praiṣakālē tē bhakṣaṇēna saṁbadhyantē | na ca subrahmaṇyasya tasminkālē kaścidvyāpārō ’tō nāsya sadasyantarvēdyāṁ vā saṁnidhānamasti yēna bhakṣē ’dhikr̥taḥ syāt | tatra yathaiva pravacanasaṁyōgē satyapyanyēṣāmakarmasaṁyuktānāṁ chandōgānāṁ bhakṣō na bhavati, ēvaṁ subrahmaṇyasyāpīti manyāmahē | kapiñjalavacca triṣvēva bahutvaśrutiravasthāsyatē | na ca bhakṣaḥ kartr̥saṁskārō yēna yadvarjanabhayātsarvatrāvadhāryatē | dravyasaṁskārō ’yamiti tatra tatra sthāpayiṣyāmaḥ | tasmādupapattyantaraṁ tuśabdēna vyāvartya stōtrakāripakṣaparigraha ēvāyamiti samarthanīyam | ētaduktaṁ bhavati | sarvē tvanēna śabdēnābhidhīyantē na stōtrakāriṇa ēva kēvalāstathāpi tu yathōktātkāraṇādēkadēśē subrahmaṇyavarjaṁ pravartatē yathā ‘viniṣadyōdgātāraḥ sāmnā stuvanti’ ityatra | athavā sarvē tvityavāntarapūrvapakṣaṁ parigr̥hya ‘kāraṇādēkadēśē syāt’ iti sūtrāntaraṁ stōtrakāripakṣē niyōktavyam || 26 ||


iti udgātr̥camasē sasubrahmaṇyānāṁ bhakṣapratipādanādhikaraṇam || 8 ||
gataḥ samākhyābhakṣaḥ | idānīṁ vācanikamēvānugacchati | tatra ‘yathācamasamanyāṁścamasāṁścamasinō bhakṣayanti | athaitasya hāriyōjanasya sarva ēva lipsantē’ ityētadvacanaṁ
[p. 1005]
kiṁ prakaraṇādaśēṣaviṣayaṁ sat, grāvastutō ’pi bhakṣaṁ prāpayatyuta svavākyōpāttacamasiviṣayatvānnēti saṁdēhē, tēnaiva tāvadabhiprāyēṇa na vidyata ityāha || 27 ||

na śakyaṁ sarvaśabdō vinā kāraṇēna prakr̥takartr̥mātravacanaḥ sannēkadēśē sthāpayitum | atō hāriyōjanaṁ grāvastudapi bhakṣayēt || 28 ||

pūrvapakṣābhiprāyavivaraṇam | yathācamasamanyāniti punaḥśrutērna kiṁcitprayōjanamastyanyadataḥ sarvaśabdaviśēṣaṇatvāt | athaśabdaivakārābhyāṁ sutarāṁ tēṣvēva pratyayaḥ | yē hyanyatra pratyēkarūpēṇōpāttāstēṣvēvakārō bhavati | tasmānna grāvastutpratyētavyaḥ || 29 ||

na yuktaḥ sarvaśabdaḥ puruṣamātragāmī sannadhikārēṇa viśēṣitaḥ punaścamasiśabdēna prayōjanāntaraupādhikēna satā viśēṣṭum | yāvadyāvaddhi śabdō ’lpaviṣayī kriyatē tāvattāvat
[p. 1006]
śrutirbādhyatē | tasmāccamasinō na pratyēkaṁ camasasaṁbandhārthamupāttāḥ | tē ’pi cālpaviṣayatvēna pratipādyantē hāriyōjanasya mahāviṣayatvēna praśaṁsāṁ kartum | atō hāriyōjanē sarva ēvētyētadēva siddham || 30 ||


iti hāriyōjanē grāvastutō ’pi bhakṣapratipādanādhikaraṇam || 9 ||
idamaparaṁ vacanaṁ ‘vaṣaṭkartuḥ prathamabhakṣaḥ’ iti | tatkiṁ vaṣaṭkāraṁ nimittīkr̥tya prāthamyaviśiṣṭaṁ bhakṣaṇaṁ vidhatta uta bhakṣaṇamanūdya prāthamyamātraṁ vidhatta iti vicāraḥ | kiṁ prāptam | ‘nacēdanyēna śiṣṭāḥ’ iti kathaṁcidanuvādatvē saṁbhavati viśiṣṭavidhānānupapattēḥ, prāthamyasya cāprāptatvāttadanuvādēna bhakṣavidhānāsaṁbhavādēvaṁ vacanaṁ vyajyatē yō vaṣaṭkarturbhakṣaḥ sa prathama iti | nanu cāprāptatvādbhakṣō ’pyanuvadituṁ na śakyatē | samākhyayā prāptatvādanuvādō gamyatē | asti hi tasyasamākhyayā camasēṣu bhakṣaḥ, sa śakyō ’nuvaditum | tēṣāṁca yō yadā vaṣaṭkarōti sa tadā prathamō bhakṣayēt | tatraitatsyāt | grahēṣu camasāntarēṣu ca prāptyabhāvādanuvādō nōpapadyata iti | naiṣa dōṣaḥ | na hyavaśyaṁ yadēva sarvatra prāptaṁ tadēvānuvaditavyam | sarvānuvādānāṁ yathāsaṁbhavaṁ prāptyapēkṣatvāt | na ca grahacamasāntarāṇāṁ vaṣaṭkartr̥bhirabhakṣyamāṇānāṁ kiṁcinna sidhyati | pratipattiriti cēt | vēdavihitapratipattya bhāvē laukikapratipattisiddhēḥ | vakṣyamāṇanimittadvārēṇa vā bhakṣaṇōpapattiḥ | athōcyatē |
[p. 1007]
samākhyayayā viprakr̥ṣṭā prāptirna śakyatē śīghrapravartinyā śrutyā ’nuvaditum | ataḥ prāptyabhāvavēlāyāṁ śrutiḥ pravartamānā yatra yatra vaṣaṭkr̥taṁ tatra tatrāviśēṣēṇa vidhāsyatīti | tadayuktam | tatra hi saṁnikarṣaviprakarṣāvapēkṣyētē yatra virōdhaḥ kaścit | iyaṁ tu śrutiranēkārthavidhiklēśabhayādyathākathaṁcidapi prāpnuvantaṁ bhakṣaṁ pratīkṣatē | yadā kēnacidapi pramāṇēna nāsti prāptirityavagamyatē tadā viśiṣṭavidhānamaṅgī karōti | tathā ca prakaraṇādiprāptārthānuvādēna śrutayō guṇānāṁ vidhātrya iṣṭāḥ | tasmātprāthamyamātrānimittatvānna vaṣaṭkārō bhakṣakāraṇamiti prāptē | ucyatē |

samāsārthādviniṣkr̥ṣya naikāṁśō ’nūdyatē yataḥ |
tryaṅgavattēna sarvō ’yamapūrvō ’rthō vidhīyatē ||

yathaiva ‘tryaṅgaiḥ sviṣṭakr̥taṁ yajati’ ityatra nāṅgānyanūdya tritvaṁ vidhīyatē | kiṁ tarhi | pūrvaniṣpannaḥ samāsārthō vidhēyō bhavati | tathēhāpi paripūrṇasya padasya padāntarayōgādēkadēśaniṣkarṣē ca sāmarthyābhāvādaśakyamēvānuvadituṁ yō vaṣaṭkarturbhakṣa iti | na hi prāksamāsādbhakṣasya vaṣaṭkartr̥saṁbandhō yuktaḥ | sāpēkṣatvē sati samāsānupapattēḥ | nanu ca ‘bhavati vai pradhānasya sāpēkṣasyāpi samāsaḥ’ iti satyapi vaṣaṭkartr̥saṁbandhē samāsō ’vakalpiṣyatē | bhavēdētadēvaṁ, yadi bhakṣa ēvaikaḥ sāpēkṣaḥ syādiha tu prāthamyamapi vaṣaṭkartr̥saṁbandhitvātsāpēkṣam | na hi prāthamyasya bhakṣō nimittam | kiṁ tarhi | vaṣaṭkartr̥tvamatō vaṣaṭkartuḥ prathama ityēvaṁ saṁbandha āpadyēta | tataśca vispaṣṭamasāmañjasyaṁ syāt, yō vaṣaṭkarturbhakṣa iti cānūdyamānē viśiṣṭānuvādadōṣaḥ, bhakṣamātrēṇa vaṣaṭkarturanākṣēpāt | vaṣaṭkartr̥tvasya ca kriyāntarēṣvapyanaikāntyāt | anyatarānuvādē tu sarvabhakṣāṇāṁ prāthamyaṁ vidhīyēta sarvavaṣaṭkartr̥vyāpārāṇāṁ ca | taccāśakyaṁ kartum | atō vaṣaṭkartr̥prāthamyāviśiṣṭāpūrvabhakṣavidhānamētat | tayōśca parasparaniyamādatyantasamānaviṣayatvam | atō yāvati viṣayē vaṣaṭkārastāvatyēva prathamabhakṣaḥ | kathaṁ punarvaṣaṭkārō nimittabhūtaḥ sannupādīyatē kathaṁ cānupādīyamānasya niyamō ’vakalpatē | ucyatē |

niyamaḥ sarvathā tāvadēkakarmanimittakaḥ |
upādānānupādānē na viśēṣaḥ pratīyatē ||

na ca vaṣaṭkartr̥tvamanupādēyam | na hyatra yadiśabdasaptamyādikr̥taṁ nimittatvam | kiṁ tarhi | vaṣaṭkartari kriyāṅgatvēnōpādīyamānē ’rthānnimittatvaṁ bhavati | tasmādadōṣaḥ |
[p. 1008]
nanu ca ‘tasmādēkaṁ sāma tr̥cē kriyatē stōtrīyam’ iti samāsasthāmapyr̥camanūdya tritvavidhānaṁ dr̥ṣṭaṁ tathā prāthamyavidhānamapi sētsyati | na | tatrāpi samāsārthasyaiva vidhānābhyupagamāt | sarvastōtrasāmnāṁ hi tr̥cā ēvōpādīyantē | tatra yadi sakalaḥ samāsārthō na prāptaḥ syāttataḥ sarvavidhirbhavēt | sarvatra carmaḥ sāmacōdanayaiva pāṭhakramēṇa ca prāptā dr̥śyantē | tēna ‘na cēdanyēna śiṣṭāḥ’ ityēvaṁ na vidhīyantē | ‘vapaṭkartuḥ prathamabhakṣaḥ’ ityatrāpi yāvadvaṣaṭkāraṁ samāsārthō vidhīyatē | tatra yadyr̥gvadēva sarvatra bhakṣaḥ prāptaḥ syāttatō vidhiśaktyā mucyēta | sa tu navasu camasēṣu grahēṣu cāprāptō nimittatvēna cōpanītō na hātumanuvadituṁ vā śakyatē | yadi tu r̥cāmapi kvacidaprāptirbhavēttataḥ samāsē viśēṣābhāvādbhavēdēva vidhiḥ | sarvastōtrasāmasu tu tāḥ prāptāḥ | api ca tritvamr̥cāṁ vidhīyatē | tāśca pradhānatvātsāpēkṣatvē ’pi samasyantē | natviha prāthamyaṁ bhakṣamātrasaṁbandhītyuktam | tasmādvaṣaṭkāranimittaṁ bhakṣaṁ pūrvaṁ kr̥tvā bhūyaḥ samākhyābhakṣaḥ kartavyō na tasyaiva prāthamyamiti siddham || 31 ||


iti vaṣaṭkāranimittakabhakṣāntarapratipādanādhikaraṇam || 10 ||
kimētāvadbhirēva nimittairbhakṣaḥ | nētyucyatē | hōmābhiṣavābhyāmaparō bhakṣaḥ | katham | ēvaṁ hyāha ‘havirdhānē grāvabhirabhiṣutyāhavanīyē hutvā pratyañcaḥ parētya sadasi bhakṣānbhakṣayanti’ iti | tatra hōmābhiṣavau tāvatsaguṇau prāptau na vidhīyētē | dīkṣāvākyavatkra
[p. 1009]
mārthā śrutiriti cēt | tacca nāsti | arthādēvāsya kramasya siddhatvāt | na hi hutasyābhiṣavaḥ saṁbhavati, na ca bhakṣitasya hōmaḥ | āhavanīyadēśācca sada āgacchantapratyañca ēva pratipadyantē | hōtrādīnāṁ ca sadasi karmapravr̥tēravaśyaṁ vaṣaṭkārasamākhyānimittabhakṣārthaṁ sadaḥ sōmā ānētavyāḥ | adhvaryuṇā cōpahavō dātavyaḥ | tēna sadasītyanūdyatē | kēvalaṁ tu bhakṣaṇamaprāptaṁ vidhīyatē | tatra hutvā ’bhiṣutyētyētadupādānasyaitatprayōjanaṁ kathaṁ nāma tatsamānakartr̥kō bhakṣaḥ sidhyēditi | na hi nirjñātaprayōjanayōrhōmābhiṣavayōrbhakṣaṇāṅgatvaṁ saṁbhavati | bhakṣasya ca sōmasaṁskāratvamavagatamēvēti nāṅgatvārthamitarasaṁbandhaśravaṇam | ataścārthāddhōmābhiṣavayōrnimittatvaṁ jñātam | atō hōmābhiṣavakāryapi sōmaṁ bhakṣayēditi || 32 ||


iti hōmābhiṣavanimittakabhakṣapratipādanādhikaraṇam || 11 ||
atha yatra nimittasaṁpātō bhavati tatra kimanyanimittakō bhakṣaḥ samuccīyatē, atha vikalpyatē, athavā bādhyata iti | tulyārthatvādvikalpaprāptāvabhidhīyatē | praitu hōturityādinā viśēṣasaṁyōgādaviśēṣaśāstraṁ hōmābhiṣavasaṁbaddhaṁ grahēṣu caritārthaṁ śakyaṁ bādhitum | ataḥ śēṣē tatsyāditi || 33 ||

syādvā prāptirnimittatvāt | vaṣaṭkaraṇādinimittē sati pratyakṣōpadēśēnaiva vaṣaṭkārādisaṁbandhēna prāptiḥ | na ca tasya sāmānyēna pravr̥ttiḥ | vaṣaṭkr̥tēṣu sōmēṣu viśēṣarūpēṇaiva
[p. 1010]
pratyakṣaśiṣṭatvāt | kāmaṁ vā samākhyā viprakr̥ṣṭatvāddurbalā syāt | sā ’pi tvanavakāśatvādavaśyamaṅgīkartavyā | tathā sati ca prāptimātrē ’sau vyāpriyatē nānyannivartatē | saṁbhavati hi sāvayavasya dravyasyānēkēnāpi bhakṣaṇaṁ, viśēṣatastiktakaṭukasya sōmasya | śrūyatē ca ‘alpaṁ bhakṣayēt’ iti | na ca niḥśēṣabhakṣaṇē ’lpatvamavakalpatē | saśēṣē ca pratipattyapēkṣiṇi bhavati bhakṣāntarasyāvakāśaḥ | tasmātsamāvēśaḥ kartavya iti | || 34 || 35 ||


iti ēkapātrē bhakṣasamuccayādhikaraṇam || 12 ||
ēkasminpātrē ’nēkō bhakṣayitā sādhitaḥ | idānīṁ tadgatāḥ kramādiviśēṣāḥ pratipādyantē | tatrādhvaryau prathamaṁ bhakṣayati na samarpaṇabhūyastvēna prayōgō vikṣēpsyatē | anyathā punaradhvaryuṇā samarpitē punarapi tasmai samarpaṇādvikṣēpaḥ syāditi matvā kramādadhvaryuḥ pūrva ityāha || 36 ||

balavati pramāṇē vihitē durbalōpanyāsaḥ kliṣṭō bhavatīti mantravarṇaṁ tāvadupanyasyati | tatra grāvastutiparō mantrō hautrakāriṇāṁ prathamaṁ bhakṣaṁ darśayati | ētē vadanti—abhiṣavē kriyamāṇēṁ śabdaṁ kurvanti, śatavatsahasravadabhikrandanti—vadanamēvōttarēṇābhikrandanēna viśēṣitaṁ, haritōbhirāsabhiḥ—sōmasaṁparkānnīlākr̥tairmukhaiḥ | viṣṭvī—karmaṇi, grāvāṇaḥ sukr̥taḥ—
[p. 1011]
śōbhanakāriṇaḥ, sukr̥tyayā—sukr̥ttvēna, hōtuścit—hōturapi, pūrvē haviradyaṁ—hōturyatprathamamadanīyaṁ, tadāśata—bhuktavanta iti bruvan vaṣaṭkartuḥ prathamabhakṣa iti darśayati | ēvaṁ ‘hōtēva naḥ prathamaḥ pāhi’ iti | yathā hōtā prathamaṁ pibatītyupamānātprasiddhirgamyatē || 37 ||

‘vaṣaṭkartuḥ prathamabhakṣaḥ’ iti viśiṣṭavidhānaṁ pūrvamēvōktam | apūrvatvācca nānēkavidhidōṣaḥ | samāsaścādhikaḥ samāsēnaikapadībhūtaikakārakavidhānāt ‘tasya tasyōpadiśyēta’ ityētannāsti || 38 ||

yathānimittaṁ naimittikōpanipātāt ‘vaṣaṭkr̥tē juhōti’ iti prathamaṁ hōtr̥vyāpārō nimittaṁ paścādadhvaryōrhōmaḥ | nanu ca tasyāpyabhiṣavaḥ prathamataramāsīt | satyamāsīt, na tu tāvatō nimittatvamubhābhyāṁ vā | na hi tayōrdharmaśāstramityēvaṁ sahitayōrnimittatvāt | yasya ca nāma ‘hōtuścitpūrvē haviradyamāśata’ ityētasmāddhōturēva kēvalasya prathamaṁ bhakṣabhrāntistasyāpyētēna sūtradvayēna vaṣaṭkartr̥mātrē hōtr̥śabda iti pratipāditaṁ bhavati || 39 ||


iti vaṣaṭkartuḥ prathamaṁ bhakṣapratipādanādhikaraṇam || 13 ||
‘tasmātsōmō nānupahūtēna’ ityētasyārthakathanārthamuttaravivakṣārthaṁ caitatsūtram || 40 ||


iti anujñāpūrvakaṁ bhakṣaṇādhikaraṇam || 14 ||

[p. 1012]
tadupahvānaṁ kēna kartavyamata āha—‘upahūta upahvayasva’ ityanēnēti | ubhayōranujñāpyānujñāpakayōrvyāpārapradarśanārthaṁ sakalōccāraṇam | sarvathā laukikēna tāvanna kartavyamityarthaḥ || 41 ||


iti vaidikamantrēṇānujñāpanādhikaraṇam || 15 ||
vadanamiti vā pāṭhaḥ | samastamēva praśnaprativacanayōrēkatra vā laukikaḥ prayōga iti prāptāvucyatē | arthakramēṇa pāṭhakramaṁ bādhitvōpahūta ityēvamabhyanujñāyāṁ prayōktavyaḥ || 42 ||


iti vaidikamantrēṇānujñādānādhikaraṇam || 16 ||
yadyētadatyantāprāptaṁ vidhīyēta tatō yataḥ kutaścitprārthyēta | laukikamēva tvētanniya
[p. 1013]
myatē | tasya yādr̥śē viṣayē prāptiḥ sā na nivāryatē | samānapātrāṇāṁ tu ‘samaṁ syādaśrutatvāt’ ityanēna nyāyēna samavibhāgē sati vaiṣamyaprasaktāvanujñāpya kāryam | satyapi sōmēnānucchiṣṭatvē tatkr̥tē cādr̥ṣṭadōṣābhāvē pratyakṣēṇaiva sahabhōjanādvyalīkōtpattērupapattēranujñāvasarō bhavati | tasmādēkapātrāṇāmiti || 43 ||


iti ēkapātrāṇāmanujñāpya bhakṣaṇādhikaraṇam || 17 ||
jyōtiṣṭōmē r̥tugrahējyāsu yajamānasaptamānāṁ yājyāprayōgārthē varaṇamāmnātam | tēṣu yajamānasya yājyā, tasyāśca pakṣadvayaṁ vihitaṁ hōtrē pratyarpaṇaṁ svayaṁ vōccāraṇam | tatra yadā svayaṁ yajati tadā kiṁ vaṣaṭkārastannimittaśca bhakṣō ’panīyatē nēti saṁdēhē, nāpanayō vacanābhāvāt | anyāpanayē ca nānyasyāpanayaḥ | asaṁbandhāt | yājyāmātrasya hyapanayanaṁ śrūyatē na vaṣaṭkārabhakṣayōḥ | tasmādyathā yājyāyā apanayē satyapi hōturvaraṇaṁ nāpanīyatē tathā bhakṣō ’pīti | nanu ca yadā svayaṁ yajatē tadā naivāpanayō bhavati
[p. 1014]
‘yajamānasya yājyā’ iti vacanāt | yadā tu sō ’bhiprēṣyati tadā ’panayō ’ta ēvaṁ vicārayitavyaṁ kiṁ yājyāpanayē yajamānādbhakṣō ’panīyatē nēti | ucyatē |

yājyābhakṣavaṣaṭkārāḥ prāptā hōtuḥ samākhyayā |
yajamānasya yājyēti tatō ’panayanaṁ śrutam ||

hautrasamākhyayā hi prāk ‘yajamānasya yājyā’ iti hyatō vacanātsarvaṁ hōtuḥ prāpitam | tatra vacanēna yājyāmātraṁ yajamānasaṁbandhi kr̥taṁ, vaṣaṭkārādayastu hōtustadavasthā ēva | yadi punaryajamānādapanaya iti vyākhyāyēta tatastasya yājyāmātraṁ prāpitaṁ sadapanīyata iti vaṣaṭkārādiprāptyabhāvādapanayāśaṅkaiva na syāt | tasmāt ‘yajamānasya yājyā’ ityanēna yājyāmātrāpanayādvaṣaṭkārasya ca yājyātō ’tyantavyatirēkādaṅgāṅgitvābhāvācca yajamānēna prayujyamānāyā upari hōtā vaṣaṭkr̥tya bhakṣayēt | vaṣaṭkāranimittō hi bhakṣō na yājyānimitta ityanapanītaḥ || 44 ||

yadi ‘yajamānasya yājyā’ ityētāvanmātramēva śrūyēta tataḥ kadācinnāpanīyēta bhakṣaḥ | iha tvēvaṁ śrūyatē ‘svayaṁ niṣadya yajati’ iti | vaṣaṭkārēṇa ca
[p. 1015]
rarthaḥ samāpyatē tāvannāvānitavyam | ēkakartr̥katvē ca yājyāvaṣaṭkārayōridamupapadyatē nānyathā | tasmādyatra yājyā tatra vaṣaṭkārabhakṣāvapītyantarēṇāpyēkatvamaṅgabhāvaṁ cāpanayō vijñāyatē || 45 ||

yattu pravaravaditi | tatrōcyatē |

pravarō na tvatikrāntō yājyākālē ’panīyatē |
bhakṣaṇasya tu bhāvitvācchakyā ’panayakalpanā ||

tannāma nimittāpanayādapanīyatē yadapanētuṁ śakyatē, anyatra ca yōjayitum | na ca pravarasya yājyāpanayavēlāyāṁ hōturapanayanaṁ śakyam | nāpi yajamānē ’tikrāntakālasya karaṇātsaguṇaṁ varaṇam | bhakṣasya tu dvayamapi śakyaṁ, tasmādiha dr̥ṣṭāntavaiṣamyam | idaṁ tviha vaktavyam | kimiti tatra pravarāpanayō na śakyatē, yadā sarvavaikalpikānyādita ēvānyataratō ’vadhārya prayōga ārabhyatē | śakyaṁ hi pravaravēlāyāmēva niścētuṁ kiṁ yajamānō yājyāṁ vakṣyati, uta hōtēti | tathā niścitē cānyatarasya varaṇaṁ kariṣyatē | yadi hyētadyājyāvacanamurukrama
[p. 1016]
viṣṇuyāgavannaimittikaṁ bhavēttataḥ prāṅ nimittōpajananādanavadhr̥tasadbhāvaṁ sanna kārayēdapi pravaraṇam | nityaṁ caitacchaknōti prathamamēva svānusāri varaṇaṁ niyantum | yadapi hōturna śakyamapanētum | kathamētaddhōturapanīyēta, yadā tasyātmīyayājyārthamavaśyakartavyamēvēti | na kiṁcidētadarthaṁ pr̥thagvaraṇaṁ yasyāpanaya āśaṅkyēta | śakyaṁ hi yājyāsahasrārthamapi tantrēṇaikamēva varaṇaṁ kartumadr̥ṣṭārthaṁ ca | ataḥ samastajyōtiṣṭōmaprayōgārthaṁ prathamamēva vr̥tē sati kriyata iti, agr̥hyamāṇaviśēṣatvādapi tantram | yadapi yajamānasya bhraṣṭāvasaraṁ kriyamāṇaṁ viguṇaṁ bhavatīti tadapi ‘guṇalōpē ca mukhyasya’ ityanēna viruddham | na ca tatra prakr̥tivikr̥tyōḥ kaścitprayōgaviśēṣō bhavati | yadapi yathāśrutamēva prakr̥tau kartavyamiti | tatsarvaśaktyadhikaraṇēna viruddham | śakyamēva yathākālaṁ saṁpādayitumityuktam | ata ēvaṁ sūtraṁ nētavyaṁ, kāraṇāntarēṇaitatprasiddhimaṅgīkr̥tya nānyasyāpanayē ’nyasyāpanaya ityētāvatā pūrvamudāhr̥tam | idānīṁ tu bravīti ‘pravr̥ttatvātpravarasyānapāyaḥ’ yājyāntarārthaṁ pravr̥ttatvādityabhiprāyaḥ | tēna yajamāvō ’pi yadi vakṣyati yadi ca prēṣyati tathā ’pītarārthaṁ bhavitavyamēva pravaraṇēna | ētāvatā tu vaiṣamyaṁ yadasau na vaṣaṭkārabhakṣavadētadyājyānusāraṁ pratipadyata iti || 46 ||


iti yajamānasya vaṣaṭkārabhakṣapratipādanādhikaraṇam || 18 ||
yō ’yaṁ jyōtiṣṭōmē rājanyēna vaiśyēna ca nimittēna naimittikaḥ phalacamasaḥ śrūyatē, nyagrōdhastibhīḥ—nyagrōdhāṅkurān nyagrōdhaphalāni vā, tāḥ saṁpiṣya dadhanyunmr̥jya tamasmai bhakṣaṁ prayacchēt, iti | sa kiṁ bhakṣavikāra utējyāvikāra iti saṁdēhē, bibhakṣayiṣēditi śrutisaṁyōgāttamiti prakr̥tagrāhiśrutisaṁyōgātpunarapi bhakṣaśrutisaṁyōgādānantaryaśrutēḥ samāna
[p. 1017]
vākyōpādānācca bhakṣō bhūtvā tatsamānasthānaṁ bhakṣagatamēva sōmaṁ vikuryānna yāgagatam | na hyanyatra śrutamanyaviṣayasya bādhanē samartham | yāgasaṁbandhaścāsya prakaraṇādvijñāyatē | tacca durbalam | ēvaṁ cōtpattivākyaśiṣṭaḥ sōmō yāgādarthakarmaṇō na nivartiṣyatē | pratipattibādhē tu vinā ’pi tāvacchrutyā mandō ’parādhaḥ kimuta śrutāvēva satyām | tasmādbhakṣavikāraḥ || 47 ||

liṅgadarśanēna tāvadbhāṣyakāra upakramatē | sati hījyāvikāratvē saumikabhakṣasaṁbandhō ’sya labhyatē | tataśca tatsthānāpattyā nirākr̥tatvāt | ‘na girā girēti brūyāt’ itivat ‘na sōmam’ ityanuvādaḥ sētsyati | liṅgaṁ tvētannāsatyāṁ yāgasaṁbandhaprāptau sādhakamiti manyamānaāha | kathamasati yajisaṁbandhētadvikāratvamiti | itarastu darśayati | ‘sa yadi rājanyaṁ vaiśyaṁ vā yājayēt’ nyagrōdhastibhīrāhr̥tya tāḥ saṁpiṣya dadhanyunmr̥jya tābhiryājayēditi saṁbadhyatē | na hyavaśyaṁ paratraiva śrutēnākhyātēna saha saṁbandhō bhavati | na ca pāṭhāpēkṣayā pūrvakālatvaṁ ktvāśabdēnōcyatē | bhavati hi gacchati bhuktvētyapi gamanamapēkṣya bhōjanasya pūrvakālatvam | atō vākyēnaiva yajisaṁbandhaḥ | satyapi yājaya
[p. 1018]
tisaṁbandhē yajisaṁbandha ēvāyaṁ draṣṭavyō ‘grāmakāmaṁ yājayēt’ itivat | aṅgakartuḥ prāptatvādēva niṣphalatvēna cānupadēśyatvāt | ēvaṁ ca sati ‘tamasmai bhakṣam’ iti ‘na sōmam’ iti cōbhayamapi prāptamanuvadiṣyatē | na tvēṣā yōjanā ’vakalpatē | katham |

vyavadhānāttamityasya bādhādavidhiśaktitaḥ |
nimittatvōpayuktasya punaśca vidhikalpanā ||

tr̥tīyārthaśca kalpyaḥ syād dvitīyārthasya bādhanam |
samastasōmabādhaśca yajiniṣkarṣakalpanā ||

‘sa yadi sōmaṁ bibhakṣayiṣēt’ ityētadvyavadhānē sati yājayatisaṁbandhaḥ kalpayitavyaḥ ‘tamastai’ iti ca sarvanāmnaḥ śrutyaiva prakr̥tagrahaṇasāmarthyamānantaryaṁ ca bādhyēyātām | ‘sa yadi rājanyaṁ vaiśyaṁ vā yājayēt’ ityasya yadiśabdasaṁbandhādupahatavidhiśaktirna phalacamasasaṁyōgaṁ vidhattē | nimittatvēna cōpayōgē sati nirākāṅkṣībhūtasya sataḥ punaratyantaviparītaṁ vidhitvaṁ kalpanīyam | tābhiryājayēditi cātyantāśrutatr̥tīyārthaḥ kalpyēta | tamasmā iti ca prādhānyēna nirdēśō ’vagamyamānō ’pahnūyēta | prayacchēditi cānanyaparē vispaṣṭē vidhau sati nānuvādatvāṅgīkaraṇaṁ yuktam | na ca yājayatiśabdādupasarjanībhūtaṁ yajiṁ niṣkr̥ṣya phalacamasasaṁbandhō yuktaḥ | sarvēṇa ca jyōtiṣṭōmēna saṁbandhātsamastaṁ sōmaṁ bādhitvā tēnaiva yāgaḥ kriyēta sarvaṁ viruddhaṁ caitat | bhāṣyakārō ’piyājayitumiti gamyataityāha, na yājayēdityanēna saṁbandham | sūtrakārō ’pi ca ‘saṁskārasya tadarthatvāt’ | iti hētumāha, na yājayatisaṁbandhāditi | tasmādayuktamētat | anyē tu yāgō hi prakr̥tō ’stītyatō vacanādyāgasaṁbandhānavakḷptiṁ manyamānāstamasmai prayacchētkimarthaṁ prakaraṇādyājayitumiti gamyata iti varṇayanti | tēṣāmapi tu samastasōmavikāratvaṁ tacchabdōpanītasvavā
[p. 1019]
kyāvagatabhakṣasaṁbandhabādhastamiti ca pulliṅganirdēśō na ghaṭatē | bhakṣyavyavahitēna ca prayacchēdityākhyātēna saṁbandhaḥ | tasmādbhakṣasaṁyōgāparityāgēnaiva siddhāntō ’pi vyākhyēyaḥ | katham |

apūrvō vaiṣa cōdyēta bhakṣaḥ prakr̥ta ēva vā |
saṁskārō ’rthakriyā na syātsaṁskārō yāgasādhanam ||

yadi tāvadapūrva ēva bhakṣaścōdyatē tatō ’pyārādupakārakatvaṁ na bhavati | adr̥ṣṭakalpanātprakaraṇaviniyōgaviprakarṣādasaṁbaddhōpakāritvācca | tathā taṁ prayacchēditi dvitīyayā vispaṣṭaṁ saṁskāryatvaṁ gamyatē | anyathā hi tēnēti prāpnōti | tasmātsaṁskāraḥ | saṁskārasya caiṣa svabhāvō yadupayuktamupayōkṣyamāṇaṁ vā dravyamavalambatē | tatrāpi bhakṣitasya punarupayōgāsaṁbhavādupayuktasaṁskāratvamēva jñāyatē | tēna phalacamasaḥ saṁskārabhūtaṁ bhakṣamupasarpannēva śakyō niyōktuṁ yadi kvacidupayōgaṁ gacchasi tatō bhakṣaṇēna saṁskriyasē nānyathēti | sa cōpayujyamānatvaṁ prārthayamānaḥ prakaraṇādyāgōpayōgitvaṁ pratipadyatē | tatrāpi yāvatyanupayujyamānō yajamānabhakṣasaṁskāryatvaṁ na pratipadyatē tāvataiva yajñabhāgēnārthāpattyā saṁbadhyata ityavadhāraṇādyajamāna camasābhyāsēnaivaikēna saṁbadhyatē | na hi grahacamasāntarēṣvanupayujyamānasyāsya yajamānabhakṣatvamanupapannam | ataḥ sōmō ’pyanugrahīṣyatē | yadvā jyōtiṣṭōmaprakaraṇēna saṁbaddhō ’yaṁ bhakṣaśabda uccāryamāṇaḥ prakr̥taṁ sōmabhakṣamēvāvalambatē | sa ca yāgōpayuktadravyaśēṣasaṁskāratvēna prajñāta iti phalacamasamapi tādr̥śamēva saṁskartuṁ śaknōti | na tvasāvidānīmanyaprayōjanaḥ śakyaḥ kalpayitum | na ca tasya karmāntaratvē kiṁcicchabdāntarādi kāraṇamasti | api ca ‘sa yadi sōmaṁ bibhakṣayiṣēt’ iti svavākyōpāttēnaiva sōmabhakṣaṇēna saṁbandhō vijñāyatē | anyathā hi tadupādānaṁ vyarthamēva syāt | na ca ‘na sōmam’ ityanuvādō ’vakalpatē | yadi bhakṣāntaramēvēdamārādupakārakaṁ cōdyēta tataḥ samānakāryatvābhāvānnaiva sōmaṁ nivartayēt | anivartitē ca tasminna pratiṣēdhānuvādaḥ syāt | na ca vidhiryuktaḥ | vākyabhēdānēkādr̥ṣṭakalpanāprasaṅgāt |
[p. 1020]
asaṁbaddhaṁ ca vākyaṁ bhavēt, yadi sōmaṁ bhakṣaṇēna saṁskartumicchēttataḥ phalacamasabhakṣaṇamārādupakārakaṁ kuryātphalacamasaṁ vā saṁskuryāditi | yadā tvayamarthō gr̥hyatē, yēna bhakṣaṇēna yathābhūtaṁ sōmaṁ saṁskartumicchēttēna tathābhūtamēva phalacamasaṁ saṁskuryāditi, tadā ’rthāpattyā yajamānacamasayāgāmyāmasaṁbandhaḥ kr̥tō bhavati | tasmādijyāyāmayaṁ sōmavikāra iti siddham |saiṣā vyavadhāraṇakalpanēti | yathaivāśvapratigrahēṣṭayāṁ ‘yāvatō ’śvān pratigr̥hṇīyāt, iti śrutē pratigrāhayēditi vyavadhārya kalpitaṁ tathaivātra ‘bhakṣaṁ prayacchēt’ iti śrutē yāgasādhanaṁ prayacchēditi kalpyatē | ētēna ‘pūtīkānamiṣuṇuyāt’ ityādīni vyākhyātāni || 48 ||

hōmānuvādēna darbhataruṇakavidhirijyāvikāratvē ’vakalpatē || 49 ||

saṁdigdhayāgasādhanōnnayanaikavākyatā caitattulyatvē ’vakalpatē nānyathātvē || 50 ||

sōmapratiṣēdhānuvādaśca liṅgamiti vyākhyātam || 51 ||


iti phalacamasādhikaraṇam || 19 ||

[p. 1021]
daśapēyē ‘śataṁ brāhmaṇāḥ sōmān bhakṣayanti | daśa daśaikaikaṁ camasamanuprasarpēyuḥ’ iti | tatra rājanyacamasō ’pi kiṁ brāhmaṇairēva daśabhirbhakṣayitavya uta rājanyairiti saṁdēhaḥ | kaḥ punaḥ saṁdēhahētuḥ | kēcidāhuḥ | vacanavyaktibhēda iti | yadi hi daśa daśaikaikamiti vidhistatastulyajātīyēṣu sarvatra vihitēṣu ‘śataṁ brāhmaṇāḥ’ iti yathāprāptānuvādō brāhmaṇagrāmavadbhūmnā bhavatīti rājanyā daśa | atha punaḥ ‘śataṁ brāhmaṇāḥ’ iti vidhiḥ ‘daśa daśaikaikam’ ityanuvādastatō vidhau gauṇatvāsaṁbhavātsarvatra brāhmaṇairēva bhakṣayitavyamiti brāhmaṇā daśa | kiṁ tāvatprāptam, anuprasarpēyurityasya vidhisāmarthyādbhakṣayantīti cānuvādasāmarthyāddaśadaśaikaikamiti vidhau sati kē daśētyapēkṣāyāṁ tulyajātīyēṣu saṁkhyāvr̥ttisvābhāvyādbrāhmaṇacamasēṣu brāhmaṇā rājanyacamasē rājanyā daśēti gamyatē | sāmānyāditi ca-daśasaṁkhyāṁ cōdayitvā nivr̥ttavyāpārē śāstrē tatpūraṇārthamaśrutāsu vyaktiṣūpādīyamānāsu yāsāṁ kiṁcitpratyāyakamasti tā grahītavyāstulyajātīyānāṁ ca sāmānyaṁ gamakaṁ vidyatē na jātyantarānugatānām | athavā sāmānyāditi—viṣayasāmānyāt, ‘arthaikatvē dravyaguṇayōḥ’ iti hi phalacamasaṁ pratyupādīyamānayōḥ kṣatriyatvadaśatvayōḥ parasparaniyamē sati yāvati viṣayē daśatvaṁ tāvati rājanyatvamityavagamyata iti balāddaśa rājanyā vijñāyantē | athavā sāmānyāditi—tulyakāryaṁ tulyajātīyaṁ ca tulyasya bādhakaṁ bhavati | tadyadi rājasūyacōdanātō rājanyatvaṁ prāptaṁ prakr̥titaścaikatvaṁ, tatra daśatvaṁ vidhīyamānaṁ sāmānyādātidēśikatvāccaikatvaṁ bādhatē na jātiṁ, bhinnakāryatvāt | tataścānivr̥ttajātirēva yajamānacamasō daśatvēna yōjayitavya iti daśa rājanyā bhavanti | nanu ca daśatvē vidhīyamānē yadēkaikaṁ camasamanuprasarpantīti
[p. 1022]
viśiṣṭānuvādādvākyaṁ bhidyatē | naiṣa dōṣaḥ | camasamiti dvitīyāntaṁ kēvalamanūdyatē | tāvatā tu saṁskāryatvaṁ gamyatē | na ca camasānāṁ bhakṣaṇaṁ muktvā ’nyaḥ saṁskāraḥ | tēna sa ēvānuprasarpaṇaśabdēna lakṣyatē | tanna ca pratyēkamēva bhakṣaṇaṁ prāptamiti tadapyanūdyatē | tasmānna vākyabhēdaḥ || 52 ||

na vā rājanyā bhakṣayēyuḥ | kutaḥ |

śatabrāhmaṇasaṁyuktō vidhiratrāvagamyatē |
anyathā tadupādānaṁ gauṇaṁ vyarthaṁ ca tē bhavēt ||

tulyē na brāhmaṇaśabdēna sarvacamasēṣu brāhmaṇāḥ pratipādyantē | tē na kutaścidapi vyāvartayitavyāḥ | na ca gauṇatvakāraṇaṁ kiṁcidasti | pramāṇāntarēṇa vispaṣṭarājanyānupādānāt | samastamēva caitadanarthakaṁ punaḥśravaṇaṁ bhavēt | asmatpakṣē punaḥ prayōgavacanādibhyō vidhiśaktimanumāya brāhmaṇaśatē vihitē ‘daśadaśaikaikam’ iti vibhāgārthā punaḥśrutiḥ | athavā ‘samaṁ syādaśrutitvāt’ iti nyāyēna daśa daśa prāptā mukhyayaiva vr̥ttyā ’nuvadiṣyantē | brāhmaṇaśatēna ca daśa daśakairavasthitēna daśasvapi camasēṣvavaruddhēṣu na kaścidrājanyānāmavakāśō vidyatē | tasmādbrāhmaṇā daśēti | na tviyaṁ vyākhyā ghaṭatē | yadi hi ‘śataṁ brāhmaṇāḥ’ ityēṣa vidhiḥ syāttatō ’tidēśaprāptabhakṣānuvādādviśiṣṭavidhānāsaṁbhavēnānyataratra vidhīyamānē yadi śataṁ vidhīyatē brāhmaṇā ityanarthakaṁ siddhāntahāniśca | brāhmaṇavidhau tu śatamityanarthakam | atha yacchataṁ bhakṣayantītyanūdya brāhmaṇā vidhīyantē, kēna śataṁ prāptamiti vaktavyam | atha yadbrāhmaṇā bhakṣayantītyanūdya śataṁ vidhīyatē tatō rājanyavyāvr̥ttyā brāhmaṇaśrutērviśēṣaṇatvādviśiṣṭānuvādādvākyabhēdaḥ | rājanyacamasē
[p. 1023]
na ca kiṁcitkr̥taṁ syāt | tatraikaikamityasya rājanyacamasē ’nuvādāsaṁbhavāttatrānyē rājanyā daśa vidhīyērannitaratra ca brāhmaṇaśataṁ navasu camasēṣu na vidmaḥ kēna vibhāgēna syāditi | atha sōmasaṁbandhāt, brāhmaṇā iti prāptānuvādaḥ kalpyatē tathāpi phalacamasavyāvr̥ttyā viśiṣṭānuvādō dōṣō ’styēva | phalacamasē ca punarapi na kaścidvyāpāra iti pūrvavadēva prasaṅgaḥ | na ca sōmaśabdabrāhmaṇaśabdayōrarthāntarē ’pi phalacamasē rājanyē vā prayōga iti kiṁcitpramāṇam | aviśēṣitabhakṣānuvādē paśupurōḍāśādibhakṣēṣvapi śataprasaṅgaḥ | na hyasau pradhānēna viśēṣyatē | ‘sarvēṣāṁvā śēṣatvasyātatprayuktatvāt’ ityēvamaṅgapradhānārthatvapratītēḥ | sōmaśabdaścātyantamēvānarthakaḥ syāt | atha sōmānityētāvanmātramanūdya śataṁ vidhīyatē tataḥ krayādārabhya yāvānsōmasaṁskāraḥ sa sarvaḥ śatēna kartavyastatra bhakṣayatiranarthaka ēva syāt | atha bhakṣayatau śatabrāhmaṇasaṁbandhō vidhīyatē tathā purōḍāśādiṣvapi prasaṅgāt | sōmaśabdānarthakyamastyēva | sōmē tu brāhmaṇaśatasaṁbandhavidhānamakriyāśabdatvādēvāśakyam | punarapi phalacamasē stibhīrūpatvēnāsōmē rājanyaprāptirnaiva vāryatē | tēnaitadvākyamanupapannam | tathā ‘daśadaśaikaikam’ ityasyāpyanupahatavidhiśaktēḥ svatantravidhitvāvadhāritasyānuvādatvaṁ niṣphalamapramāṇakaṁ ca | kathaṁ hi pūrvēṇa vartamānāpadēśaḥ sanvidhiḥ syādayaṁ cānuvādaḥ | na ca nimittatvādibhirvinā ’nēkākhyātaikavākyatvaṁ ghaṭatē | na ca yadiśabdādirahitasya nimittatvādipratītirasti | na ca ‘daśa daśaikaikam’ ityatra kācitstutiḥ pratīyatē | yēna tadarthō ’nuvāda ēkavākyatvaṁ cōpapadyēta | tasmātpr̥thagbhūtasya vākyasya samastānuvādatvamayuktamiti kiṁcidvidhātavyam | tatra yadi tāvacchatasyāniyamaprasaṅgē daśa daśēti vidhīyatē, tataśca ēkaikamityanupapannaṁ, vidhānē vākyabhēdaprasaktēḥ | vaṣaṭkartṝṇāṁ cānēkacamasaprāptau satyāmanuvādatvāsaṁbhavādgrahēṣvapi pūrvēṇaprāptatvāccamasaśabdō ’narthakaḥ | viśiṁṣaṁśca vākyaṁ bhindyāt | na ca daśa daśaikaikamityanuvādaḥ saṁbhavati | śatasyāpi camasasaṁskārārthamupādīyamānasya praticamasaṁ sāmastyēna prāptēḥ | kartr̥saṁskārārthē hi sati dakṣiṇāvadvibhāgaprāptyā ‘samaṁ syāt’ iti daśa daśaikamiti prāpnuyāt | tatra satyapi vidhau parisaṁkhyā
[p. 1024]
syāt | anēkasminnapi vā daśa daśa bhakṣayitāraḥ prāpnuvanti | ēkasminnapi vā camasē daśānāṁ daśānāṁ prasaṅgaḥ, śatasyaiva daśadaśakairgaṇaiḥ sthitvā camasē bhakṣaṇaṁ syāt | tasmādvākyadvayamasmin vyākhyānē ’nupapannamiti, ēvaṁ vyākhyēyam | dvē apyētē vākyē vidhāyakē, tatsarūpatvāt | tatrāpi ‘daśa daśaikaikam’ ityētadēva pūrvapakṣavatprathamamāśrīyatē | yathōktēna nyāyēna kramāntarasyānupapattēḥ | anuprasarpantītyanēna tāvadatidēśaprāptabhakṣōpalakṣaṇasaṁbandhādyathā phalacamasabhakṣēṇa yāgōpalakṣaṇamuktaṁ, tēna yaccamasamanuprasarpantīti, anyatarasya sākāṅkṣatvādviśēṣaṇaviśēṣyabhāvamaṅgīkr̥tyānuvādō, daśa daśēti vidhiḥ | camasaprādhānyācca pratyēkaṁ daśatvabhēdādvīpsā bhavati | tataḥ pūrvaṁ śatamitarēṇa vākyēnānūdya yacchataṁ sōmān bhakṣayanti tadbrāhmaṇā iti vidhiḥ | na hi vidhisaṁbhavē samastavākyānuvādatvaṁ yuktam | brāhmaṇaśabdasya ca gauṇatvam | śatamātrasaṁbandhēna ca kr̥tārthatvādatantramēva sōmaśabdō bhakṣayatiścēti na viśiṣṭānuvādadōṣaḥ | nāpi sōmaśabdādyāgasādhanamātralakṣaṇayā phalacamasapratipādanē ’pi dōṣaḥ | tēna saṁkhyāpūraṇārthaṁ yāvadaśrutarājanyakalpanā prakramyatē tāvadbrāhmaṇaśrutyā saṁkhyāntaraṁ vidhāya nairākāṅkṣyaṁ kriyatē | na caivaṁ sati grahēṣu prasaṅgaḥ | daśa daśētyasya camasaviṣayatvāt | rājanyacamasē ’pi daśakaprāptau satyāṁ brāhmaṇadaśakēnaivāvarōdha iti dravyē saṁskr̥tē kr̥tārthatvādyajamānasya naiva bhakṣaṇēna bhavitavyam | tasmādbrāhmaṇādaśēti siddham |

yattu bhāṣyakārēṇa brāhmaṇarājanyānāṁ sahabhakṣaṇavipratiṣēdhasya‘na sōmēnōcchiṣṭā bhavanti’ ityuttaraṁ dattaṁ tatra kēciccōdayanti | phalacamasē sōmatvābhāvātkathamanucchiṣṭatvaṁ saṁbhavatīti | na tvēṣa dōṣaḥ | sthānāpattyā sōmadharmalābhāt | vakṣyati hi‘naimittikamatulyatvādasamānavidhānaṁ syāt’‘dharmasyārthakr̥tatvāt’ iti ca | nanu puruṣadharmō ’yamanucchiṣṭatvaṁ na yuktaṁ sthānāpattyā ’nyatra kalpayitum | na kalpyēta, yadi puruṣadharmō ’yaṁ syāt, na tvayaṁ puruṣadharmaḥ, phalakalpanāgauravaprasaṅgāt | sōmabhakṣaviṣayē cōcchiṣṭatvaprasaṅgē ’nucchiṣṭatvamabhihitam | sa ca karmadharma iti sthitam | atō yathaiva sōmaḥ saṁskriyamāṇaḥ karturucchiṣṭatāṁ nāpādayati, ēvaṁ tatkāryāpannaḥ phalacamasō ’pi | tasmātpūrvayaivōpapattyā brāhmaṇalābhasiddhiriti bhāvaḥ || 53 ||


iti rājanyacamasē brāhmaṇānāṁ bhakṣapratipādanādhikaraṇam || 20 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē tr̥tīyādhyāyasya pañcamaḥ pādaḥ |

[p. 1025]
idānīmanārabhyādhītānāṁ prakr̥tiliṅgasaṁyuktānāṁ prakaraṇasaṁbandhē sati kiṁ prakr̥tiprakaraṇasaṁbandha uta sarvārthatvamiti vicāraḥ | tatra śrutyādiṣaṭkābhāvē ’pyaśvapratigrahēṣṭivatkratusaṁbandhō yōjayitavyaḥ | sruvādyuddēśēna hi, atra khādiratvādīni vidhīyantē | tē ca sruvādayaḥ ‘sruvēṇāvadyati’ ‘sruvēṇādhāramādhārayati’ ‘sruvēṇa pārvaṇau juhōti’ juhvā juhōti’ ityādibhirvākyaiḥ karmāṅgatvēna pratipāditāḥ | tatsaṁbandhitvēna cōpanītamātrāṇyēva khādiratvādīni sruvasaṁsparśinā kratukathaṁbhāvēna gr̥hyantē | na hi tēṣāmanyatphalamastīti caturthē vakṣyāmaḥ | na ca nirvyāpārājjātiviśēṣātphalōtpattiravakalpatē | na ca vyāpārasaṁbandhajananārthā kācitkriyā prastutā dr̥śyatē | nāpi vākyōpāttā | na cātra sruvādirvidhīyatē, vākyabhēdaprasaṅgāt | ataḥ sruvādyanuvādēna vidhīyamānānāṁ khādiratvādīnāṁ sruvādisvarūpē ’nyathā ’pyupapadyamānē ’narthakaṁ vidhānamiti tadupaplāvitakarmasaṁbandhō vijñāyatē | tatrānārabhyavādatvādēva sruvādisaṁbandhasya prakr̥tivikr̥tiṣvaviśēṣātsarvārthatvamiti pūrvaḥ pakṣaḥ || 1 ||

sarvavidhīnāmaprāptasvaviṣayatvādyatra pramāṇāntarēṇa prāptirnāsti tatra khādiratvādyupadēśaḥ | prakr̥tau ca na kutaścitprāptiḥ | vikr̥tiṣvaṅgāntarārthamavaśyakalpanīyēnātidēśēna khādi
[p. 1026]
ratvādyapi prāpnōtīti nōpadēśamapēkṣatē | tēna dviruktasyāsaṁbhava ityāha | tava dviruktatvādadviruktatvādvā mamēti sūtram || 2 ||

prāptēriti vā pāṭhaḥ | satyaṁ dviruktatvamanyāyyaṁ, tatra kuta ētadatidēśaprāptatvādupadēśō vihanyatē, na punarupadēśasiddhamatidēśa ēva prāpayēditi | yuktaṁ ca padārthaviprakarṣādatidēśō na syāt | saṁnikarṣāttu pūrvatarapravr̥ttōpadēśāśrayaṇam | athōcyēta, sāmānyaviṣayatvādupadēśō durbala iti | tadatidēśē ’pi sarvāṅgaviṣayatvādaviśiṣṭam | tasmātsa rvārthō ’nārabhyavāda iti || 3 ||

sthitāyāṁ pratijñāyāṁ cōdayati | yadyatidēśādupadēśō balavānēvaṁ sati tēnaivōpadēśēnāvaruddhatvādatidēśō naiva syāt | kutaḥ | śaknōti hi prakr̥tivikr̥tisādhāraṇaṁ khādiratvaṁ prākr̥tōpakārasādhanē dr̥ṣṭaśaktitvādvikr̥tiṁ nirākāṅkṣīkartum | tataśca prayājādidarśanaṁ virudhyatē | tasmādatidēśavinirmuktāyāṁ prakr̥tāvēva nivēśō yukta iti || 4 ||

naitāvatā śakyaṁ sarvārthatvaṁ vyāvartayitum | na hyēkasminnaṁśē ’tidēśō bādhitaḥ sarvatraiva bādhitō bhavati | tadyathā śaraiḥ kuśēṣu nivartitēṣvapi na prayājādayō nivartyantē |
[p. 1027]
samānaviṣayamātrē hi bādhō vijñāyatē | tēna khādiratvādiprāptyaṁśamātrādatidēśō nivartatē | na ca khādiratvamakriyātmakatvācchaknōti vikr̥tiṁ nirākāṅkṣīkartum | yugapacca prakr̥tivikr̥tyōḥ pravartamānamaśakyaṁ kḷptōpakāratvēna nirūpayitum | sākāṅkṣaṁ tu tat, sruvaprāptyabhāvāt | na cātidēśābhyanujñāmantarēṇa sruvaprāptiḥ saṁbhavati | na caitadvākyaṁ sruvasyāpi vidhāyakam | pradhāna kriyānupādānē sati viśiṣṭavidhānē ’nupapadyamānē vākyabhēdaprasaṅgāt | tasmādanārabhyavādavidhiprāpitē sruvasya khādiratvē tadvarjamatidēśaḥ kalpayitavyaḥ || 5 ||

atra tārkikaḥ kaścidāha prakr̥tyarthō ’nārabhyavidhiḥ saṁkṣēpavistārābhyāṁ vidhīyamānatvātprayājādivaditi || 6 ||

na tāvadīdr̥śē ’rthē ’numānasya gatirityuktam | api cānumānamapyētanna bhavati |
[p. 1028]
anaikāntikatvāt | vikr̥tāvapi saṁkṣēpavistārābhyāṁ vidhirupalabhyatē | tatraitatsyāt | ēkēna vihitatvātsaṁkṣēpavistārayōranyatarō naiva vidhāyaka iti | tadapi prakr̥tau tulyamiti hētōrasiddhatā | tēnāvaśyaṁ vidhyanuvādanirapēkṣaṁ saṁkṣēpavistārābhidhānamātraṁ hēturvaktavyaḥ | sa cānaikāntika ityuktam | ēvaṁ vā | svagōtrēṇa sūtradvayaṁ gamayitavyam | iti cēt—tatsarvārthatvaṁ paśyasi, tadayuktam | yatra hi pātrāṇāṁ viniyōgōtpattistatra tadaṅgaṁ jātirvidhātuṁ śakyatē | na ca vikr̥tāvutpattiḥ | ataḥ pātraśūnyāyāṁ tasyāmaśakyā jātirvidhātum | prāptivaiṣamyāt | yadi hi prakr̥tivikr̥tyōstulyavatpātrāṇi prāpnuyustataḥ sarvāvasthōddēśēna jātividhānamavakalpēta | na tvēvam | tasmātprakr̥tyarthataika yuktēti | tatrōttaraṁ ‘na tulyatvāt’ iti | sarvathā ’nāramyavādaḥ prāptimapēkṣatē | tatra yā cōpadēśēna prāptiryā cātidēśēna prāptiḥ sā sarvā ’pi prāptitvēna tulyā | yadyapyupadēśātidēśayōḥ saṁnikarṣaviprakarṣau vidyētē tathāpi tau svaviṣaya ēva balābalaṁ kurutō nānāramyavādēna saha | anārabhyavādō hi pātradvārēṇa kratugāmitvāddhiprakr̥ṣṭataraḥ | tasmātsarvārthaḥ | tadvarjaṁ cātidēśaḥ || 7 ||

‘prakr̥tau vā dviruktatvāt’ ityētadēva nyāyyam | yattu tadvarjaṁ yāpayiṣyatīti | tadayuktam | kutaḥ |

vartēta yadi bhēdēna prakr̥tyaṅgēṣu cōdakaḥ |
tata ēvaṁ bhavēdēṣu yugapattu pravartatē ||

padārthātidēśapakṣē śāstrātidēśapakṣē vā tadbhēdātkadācidbhēdō bhavēt | yāgagatastu vyāpārō ’tidiśyata iti daśamē vakṣyāmaḥ | sa ca niravayaktvādyugapadatidiśyatē | anēna cātmasiddhayarthaṁ yugapadēva prayājādyapūrvāṇi gr̥hyantē | taiśca prathājādayaḥ | prayājādibhirapi svaśāstrāṇi | tēna prakr̥tivadityēvaṁrūpasthātidēśasyaikatvā
[p. 1029]
tsarvāṅgēṣvaviśiṣṭasya sarvatra pravr̥ttirapravr̥ttirvā, naikadēśēṣu | śarairapi kr̥śāḥ prāptā ēva bādhyanta ityuktaṁ balābalādhikaraṇē | tadyadi tāvadanārabhyavādānurōdhēna svādiratvādivivayē ’tidēśaḥ parityajyatē tata ēvāṅgantarēṣvapīti sarvanivr̥ttiprasaṅgaḥ | tatra cōktam | atha kēṣāṁcitprākr̥tānāmanurōdhēna tadviṣayō ’tidēśaḥ pramāṇaṁ kriyatē, tataḥ svādiratvādiprāptirapyaviśiṣṭēti sphuṭaṁ dviruktatvaṁ prāpnōti | yāgagatavyāpārāpēkṣitvācca svaprakaraṇāmnānamapyatikramya vikr̥tayaḥ prākr̥taṁ tāvadagr̥hṇantīti sarvatra sthāpayiṣyāmaḥ | tēnāpyanārabhyavādādatidēśaprāptēḥ prāthamyam | avaśyaṁ ca prakr̥tiṣu sruvādiprāptirapēkṣitavyā | yāvatā ca yatra na sruvādayaḥ prāpnuvanti tāvatā khādiratvādayō ’pīti nōpadēśaviṣayatvaṁ ghaṭatē | na caiṣāṁ kratusaṁbandhō vispaṣṭaḥ | sō ’pyanyathā ’nupapattyā sruvādidvārēṇa kalpayitavyaḥ | sarvārthatvavādī ca prakr̥tisaṁbandhaṁ tāvadabhyupagacchati | tēna ca parihr̥ta ānarthakyē vikr̥tisaṁbandhō niṣpramāṇakaḥ | pramāṇavattarō hyatidēśēna kratusaṁbandhaḥ | yēṣāṁ tu kratusaṁbandha ēva pratyakṣastē ’nārabhyavādā api sarvārthā ēva | yathā ‘ēṣa vai saptadaśaḥ prajāpatiryajñamanvāyattaḥ’ ityēvamādayaḥ | tasmātkhādiratvādi prakr̥tyarthamiti siddham || 8 ||


iti parṇatādēḥ prakr̥tyarthatādhikaraṇam || 1 ||
apavādādhikaraṇamētat | tatra pūrvādhikaraṇēnaiva sāmidhēnīsāptadaśyānārabhyavādasya prakr̥
[p. 1030]
tyarthatvē, prakaraṇādhītēna pāñcadaśyēna saha vikalpa iti viśēṣāśaṅkāṁ nivartayati | kathaṁ punaḥ prākaraṇikēna viśēṣavidhinā sahātulyabalasya vikalpō ’bhidhīyatē | āha |

tatra nāma viśēṣēṇa sāmānyasya nirākriyā |
pratyakṣō yatra saṁbandhō viśēṣēṇa pratīyatē ||

tulyapramāṇakō hi viśēṣō bādhakō bhavati na durbalapramāṇakaḥ | na ca kratuprayōgādanyatra sāmidhēnyō vidyantē | tasmātkratuprayōgaprāptistulyā | tataśca kiṁ prakaraṇamadhikaṁ kariṣyati | dvayōstulyabalayōḥ pramāṇayōrvirōdhē sati balavattarēṇa nirṇayaḥ kartavyaḥ | na ca prakaraṇaṁ vākyādbalavattaram | atō yāvatprakaraṇavyāpārō naiva bhavati tāvadvākyadvayēna tulyabalēna vikalpō ’vadhāryatē | tēna nyūnabalaṁ yadyapi prakaraṇasahasramapi ca sahāyī bhavati tathāpi na tadanurōdhaḥ kartavyaḥ | tasmātprakr̥tyarthaṁ sāptadaśyamiti prāptē brūmaḥ |

tulyō yadyapi saṁbandhaḥ sābhidhēnīḥ pratīṣyatē |
tathāpi kratusaṁbandhavaiṣamyānna vikalpatē ||

sābhidhēnīsvarūpaprayuktatvē ’narthikā saṁkhyētyavaśyaṁ yāgātpūrvasādhanatvakāritaḥ saṁbandhō ’bhyupagantavyaḥ | na ca yāgāpūrvasādhanatvaṁ prakaraṇādr̥tē lakṣayituṁ śakyatē iti navamē vakṣyāmaḥ | tēna prakaraṇānugrahaviśēṣātpāñcadaśyaṁmapūrvasaṁbandhapramāṇapratyāsattērbalīyaḥ | vidhirapi hi pūrvaṁ prayōjanavati puruṣaṁ niyuṅktē | sāptadaśyācca pāñcadaśyaṁ śīghrataraṁ prayōjanavadavadhāryata iti vidhikālavaiṣamyādatulyabalatvam | api ca, kratumaviguṇaṁ kartuṁ puruṣaḥ pravartatē na sāmidhēnīḥ | kratvaṅgatvē ca sāptadaśyasya na kiṁcicchrutyādi pramāṇamupalabhāmahē, yathā pāñcadaśyasya prakaraṇam | tasmādētatpāñcadaśyaṁ sāmidhēnīnāṁ darśapūrṇamāsayōśca vākyaprakaraṇābhyāmavadhāryatē | sāptadaśyaṁ tu kēvalaṁ
[p. 1031]
sāmidhēnyarthamēva | tasyēdānīmānarthakyaparihārāya svādiratvādivatkratusaṁbandhaḥ kalpyatē, yadi tvasau pratīcchēt | na tvasau saṁkhyāntarāvaruddhaḥ sanpratīcchati | tatra sāmidhēnīnāmubhayathā ’pyavaiguṇyaṁ bhavati | kratōḥ punaḥ pāñcadaśyēna | tataśca kāṁsyabhōjivadamukhyē ’pyavirōdhaḥ syātkimaṅga punaryatrāṅgaguṇavirōdha ēva spaṣṭaḥ | tasmātkratvavaṣṭambhadarpitēna pāñcadaśyēnōtkālitaṁ sāptadaśyam | kliṣṭēna yāvadatidēśēna pāñcadaśyaṁ (naiva) vikr̥tīḥ prāpnōti tāvadaupadēśikēna sāptadaśyēna prathamatarāvaruddhatvāttābhyō nirākr̥taṁ kēvalaprakr̥tiviṣayatvēnaivāvadhāryata iti vyavasthāyāmuktāyāmucyatē—

na sāptadaśyaṁ balavadvikr̥tiṣvaupadēśikam |
anārabhyavidhēstaddhi sāmidhēnyaṅgatāṁ gatam ||

vikr̥tīnāṁ tu nāstyēvaṁ pramāṇaṁ tatparigrahē |
atidēśēna hi prāptiḥ pāñcadaśyasya tāsvapi ||

yathā prakaraṇaprāptaṁ prakr̥tau balavattaram |
tathā ’tidēśavijñātaṁ kratvaṅgaṁ vikr̥tiṣvapi ||

na ca sāmidhēnīṣvanatidiṣṭāsu taddvārēṇa sāptadaśyaṁ vikr̥tīranupravēṣṭuṁ śaknōti | yadā tu sāmidhēnyō ’tidēśēna prāpsyantē tadā pāñcadaśyamapi kḷptōpakārasaṁbandhaṁ tābhirēva saha pūrvataramākramya prakr̥tāviva sāptadaśyabādhakaṁ bhaviṣyati | tasmādyāsvēva paśumitravindābvarakalpādau sāptadaśyaṁ prakaraṇavihitaṁ tāsvēva tadatidēśaprāptapāñcadaśyabādhēna niviśatē |

nānārabhyavidhiprāptyā sarvāsvēva bhaviṣyati |
paśvādivyatiriktāsu pāñcadaśyēna bādhanāt ||

svāṅgēna pāñcadaśyēna vyāptāstā hyatidēśataḥ |
vihitaṁ sāmidhēnyaṅgaṁ sāptadaśyaṁ na gr̥hṇatē ||

ēvaṁ ca daśamē ’pyētadviviktaṁ sthāpayiṣyatē |
tēna naitadgrahītavyaṁ sarvatra balavattaram ||

sūtrakārō ’pi vikr̥tau virōdhīti yadabravīt |
prakr̥tau naitadastīti tadētāvadvivakṣayā ||

sāmidhēnīḥ prati prāptistulyā vākyēna yadyapi |
viśēṣaḥ pāñcadaśyasya kratau prakaraṇēna tu ||


[p. 1032]
atō yadyapi daurbalyaṁ vākyātprakaraṇasya naḥ |
tathāpi viṣayānyatvātkratau tadviniyōjakam ||

samānaviṣayatvē hi vākyāttaddurbalaṁ matam |
kratau tvapratipakṣatvānna tadvākyēna bādhyatē ||

viśēṣaścāyamēvāsya yadasādhāraṇaṁ kratōḥ |
sāmidhēnīṣu tulyatvē śēṣatvē vākyakalpitē ||

kratuṁ pratyasamānatvātsāptadaśyasya bādhakam |
na śrutyādyupadēśēna nātidēśēna tasya tu ||

ēvaṁ ca prakr̥tāvētatpāñcadaśyaṁ pratiṣṭhitam |
vikr̥tau ca na yatrāsti sāptadaśyapunaḥ śrutiḥ || 9 ||


iti anārabhyādhītasāptadaśyasya prakr̥tāvanivēśādhikaraṇam || 2 ||
yadvaiśyādinimittēna sāptadaśyaṁ vidhīyatē |
tattu syātprakr̥tāvēva pāñcadaśyasya bādhakam ||

tasya prakaraṇaṁ tulyaṁ prakr̥tau viniyōjakam |
nimittēna tu saṁbanvānnityāttadbalavattarama ||

pāñcadaśyamabādhitvā hyātmānaṁ na labhēta tat |
ruddhēṣu tēna sarvēṣu prayōgēṣu śrutaṁ hi tat ||

sāptadaśyavidhānaṁ tu prayōgē vaiśyakartr̥kē |
abādhēnāpi tasyātmā pāñcadaśyēna labhyatē ||

prayōgāḥ santi tasyānyē viprarājanyakartr̥kāḥ |
sāptadaśyamabādhitvā yēṣvātmā tēna labhyatē ||

ataśca śaktivaiṣamyē vikalpō na matastayōḥ |
samuccayō ’pi naikārthyātsābhidhēnīṣu yujyatē ||


[p. 1033]
naikatraikēna saṁkhyātāḥ saṁkhyāyantē parēṇa tāḥ |
nityasya bādhaśaktirhi nārthāpattyā ’vakalpatē ||

paurvāparyē yathā pūrvaniviṣṭasyaiva bādhanam |
kāmyanaimittikābhyāṁ hi tathā nityasya bādhanam ||

asaṁjātavirōdhaṁ hi nityaṁ sarvaṁ vidhīyatē |
naimittikaṁ tu tadvayāptaviṣayatvādvirudhyatē |

tēnaikaviṣayatvēna virōdhasyaikabādhanam |
virōdhāyaugapadyāttu na vikalpaprasañjanam ||

kiṁ ca prayōgasāmānyē nityaṁ sarvaṁ vidhīyatē |
naimittikaṁ viśēṣē tu tasmāttadbalavattaram ||

nityamaṅgaṁ ca dūrasthapradhānāpūrvacōditam |
kriyatē tatpramāṇaṁ ca paraṁ prakaraṇaṁ matam ||

kāmyanaimittikāṁnāṁ tu vākyōpāttaṁ prayōjanam |
ataḥ śīghraṁ prayuktatvānnityāttē balavattarāḥ ||

āsannapuruṣārthatvādviprakr̥ṣṭaphalāttathā |
balavacchīghrakāritvātkāmyaṁ naimittikādapi ||

śrutyaiva puruṣārthē hi śīghraṁ kartā pravartatē |
naimittikē hi dūrasthē cirēṇāsau pravartatē ||

naimittikē śrutē yacca kāmyamēva vicāritam |
tannityaṁ prati tulyatvādavirōdhātparasparam ||

pūrvādhikaraṇēnaiva pūrvapakṣō ’tra sūtritaḥ |
nityasyāsti viśēṣō hi kāmyātprakaraṇē yataḥ ||

camasaḥ khādiratvaṁ na kratvarthaṁ hi vidhīyatē |
bailvagōdōhanādīnāṁ kāmyatvātpuruṣārthatā ||

bādhyēta phalalōbhēna nityaṁ kāmyēna tatra cēt |
paśyatō madhu durbuddhērvinipātastatō bhavēt ||


[p. 1034]
kratvarthāṅgaprahāṇē hi naśyēttasya kratōḥ phalam |
guṇācca na phalaṁ sidhyēdviguṇaṁ kratumāśritāt ||

āśrayastādr̥śō hīṣṭō yādr̥śaḥ prakr̥taḥ r̥tuḥ |
svādiratvādibhirnityairvyāptaścāsau pratīyatē ||

tataścānavaruddhatvātkāmyasya vikr̥tirgatiḥ |
asti svārthē viśēṣō hi kratōḥ prakaraṇaṁ prati ||

tēna gr̥hṇāti hi svārthaṁ na tu kāmyaṁ kathaṁcana |
itikartavyatārthitvātsaṁyuktaṁ hi na gr̥hyatē ||

tēna prakaraṇaprāptaṁ saṁyuktādbalavattaram ||
na hi prakaraṇaṁ tasya viniyōgakṣamaṁ matam ||

r̥tvarthaścāśrayō ’pyasya svārtharuddhō na labhyatē |
pūrvādhikaraṇanyāyastasmānnaimittikēṣvapi ||

iti prāpta ucyatē—

naimittikaṁ tu prakr̥tau vartatē nityabādhayā |
hētavō ’tra trayaḥ pūrvā vyākhyātā ēva saṁmatāḥ ||

asaṁyōgādabādhēna saṁyōgō ’sya viśiṣyatē |
punaḥ kartr̥viśiṣṭasya prayōgasya parigrahāt ||

sākṣācca puruṣārthatvādananyāśrayagāminaḥ |
ēvaṁ siddhē balīyastvē nivēśaḥ prakr̥tau sthitaḥ ||

nanvatulyārthayōrbādhaḥ kratvarthapuruṣārthayōḥ |
na yuktō na virōdhō ’sti bhinnagōcarayōstayōḥ ||

ataśca puruṣārthatvātpr̥thak praṇayanakriyā |
prāpnōti camasēnaiva kratvapūrvasya sādhanāt ||

na sādhayati paśvādīn kratvarthaścamasō yathā |
gōdōhanaṁ tathā ’nyārthaṁ na kratvarthasya sādhanam ||


[p. 1035]
na cōbhayārthatā tasya vākyabhēdaprasañjanāt |
vidhirnāstyēkavākyatvē phalapraṇayanē prati ||

anyā hi vacanavyaktiḥ phalōddēśēna tadvidhau |
anyā praṇayanōddēśē tasmānna dvayasaṁbhavaḥ ||

āsannāsaṁbhavē cēṣṭā viprakr̥ṣṭēna saṁgatiḥ |
yugapattēna na syātāṁ saṁbhavāsaṁbhavāvubhau ||

ataḥ kamipadākṣēpānnāsya praṇayanē vidhiḥ |
avidhānādaśēṣatvānna śēṣāntarabādhanam ||

abādhāccamasō ’vaśyaṁ kartavyaśca kratuṁ prati |
na cānyasyāvakāśō ’sti kratvarthē ’nyēna sādhitē ||

tēna praṇayanābhyāsaḥ kāryaḥ kāmyaguṇaṁ prati |
yathēndravāyudēvatyē grahē mitrādyasaṁbhavāt |

bhinnaṁ mitrādidēvatyaṁ grahābhyāsāntaraṁ vidhēḥ |
ēvaṁ praṇayanābhyāsaḥ puruṣārthavaśādbhavēt ||

dvayōrēvamavaiguṇyaṁ kratōśca syātphalasya ca |
na hi svasādhanatyāgādanyasādhanasādhitaiḥ ||

karmabhiḥ sādhyatē svārthaścōdanābhiralakṣitaḥ |
ucyatē, yō guṇaḥ kāmyaḥ kratvarthēna na gr̥hyatē ||

kratvarthaṁ karma gr̥hṇāti sa ēva svārthasiddhayē ||
nirvyāpārō guṇaḥ kāmaṁ na sādhayati kaścana ||

karaṇatvaṁ na tasyāsti niṣkriyasya phalaṁ prati |
tēnāvaśyaṁ kriyā kācit grāhyā yā sapramāṇikā ||

sā ca prakaraṇēnāsmai dattā praṇayanātmikā |
tasyāṁ ca camasaḥ pūrvaprāptō ’nyō vidyatē guṇaḥ ||

tadabādhādaśakyaśca vidhirgōdōhanādinaḥ |
gōdōhanādyabādhitvā yathā ’sau vihitastathā ||


[p. 1036]
tadabādhēna naivēha tasya kaścidvidhiḥ śrutaḥ |
kāmyēna gr̥hyamāṇā ca kriyā praṇayanātmikā ||

viprakr̥ṣṭaphalaṁ śaktā svaguṇaṁ nōpajīvitum |
kriyayā vā gr̥hītasya guṇasyākaraṇē guṇaḥ ||

karaṇē tasya dōṣaḥ syānniṣiddhasyēva saṁgatau |

bhinnaprayōjanō ’pi hi kāmyō guṇō ’vāntarakāryaikatvādvirōdhiguṇāntarajñānamithyātvāvadhāraṇasamarthaḥ | tathā hi—

prāsaṅigakīṁ kratōḥ siddhiṁ kāmyō hi kurutē guṇaḥ |
gr̥hṇanti na ca siddhārthāḥ kratavaḥ svaguṇaṁ tadā ||

sarvasyaiva hi kāryārthaḥ svaguṇagrahaṇādaraḥ |
anyārthaguṇasiddhē tu kāryē ’sya svaguṇēna kim ||

haviḥsaṁyavanārthānāmapāṁ praṇayanaṁ hi yat |
tadgr̥hītvā guṇaḥ kāmyaḥ prayuṅktē na kriyāntaram ||

tataścāsya prayōgasya naivāṅgaṁ camasō mataḥ |
tadagrahē kutō ’rthēna vaiguṇyēna kriyēta saḥ ||

tēna praṇayanābhyāsaḥ kratvarthō ’pi na vidyatē |
niṣphalatvādatō bādhaḥ prayōgātkarmaṇaḥ sakr̥t ||

tathā praṇayanamapi nirvartyamānamēva gōdōhanasyāśrayatvaṁ pratipadyatē nānyathēti paśukāmaprayōgē ’nyārthēna satā gōdōhanēna nirvartitatvānna camasamupasaṁgr̥hṇāti | kāryārthaṁ hi sarvatra sādhanagrahaṇaṁ na svarūpamātrasaṁbhāvanārtham | tatra yathaiva prasaṅgalakṣaṇē ’nyārthairēvāṅgairupakriyamāṇāḥ paśupurōḍāśādayō na svāṅgānyupasaṁgr̥hṇanti | na taddhānyā kiṁcidvaiguṇyaṁ bhavati | tathā ’tra camasahānyā nēti draṣṭavyam | utpattiprāptamapi vidhyanupasaṁgr̥hītaṁ naivāṅgaṁ bhavati | na cānaṅgamagr̥hṇatō dōṣaḥ | sutarāṁ vā na tadgrahaṇē vaiguṇyaprasaṅgaḥ | na ca siddhasya pradhānasya praṇayanasya guṇānurōdhēnāvr̥ttiḥ | na caikāntēna camasaḥ praṇayanasyā
[p. 1037]
ṅgam | na cātra camasēna kr̥tē gōdōhanēna punaḥ karaṇamāśaṅkyatē | kiṁ tarhi | gōdōhanēna kr̥tē camasasaṁpādanārthā pr̥thakkaraṇaśaṅkā | kathaṁ punargōdōhanaprāptirbalīyasī na camasaprāptiriti | taducyatē—

viśēṣavihitaṁ hyētatprāptē cānavakāśakam |
puruṣārthasamīpē ca camasaṁ tēna bādhatē ||

prayōgamātrē hi camasō, gōdōhanaṁ viśēṣē | pūrvaprāptaścāsau tadabādhēna labdhātmā | naivaṁ gōdōhanam | sāvakāśaścāsau nētarat, dūrē cāsau puruṣārthasya | gōdōhanaṁ tu saṁnikr̥rṣṭārthaṁ, puruṣārthā ca sarvaśāstrapravr̥ttiḥ | yaśca tādarthyātādarthyakr̥tō viśēṣō nāsau tantramiti vakṣyati, ‘arthasyāvikr̥tatvāt’ iti | mandō hyēṣa viśēṣaḥ, kratvarthēnaiva kratvarthō viśēṣādivihitēna bādhitavyō nānyārthēnēti | tēnōbhayōḥ saṁnidhivaśātparasparaśaktivilōpānniyamaḥ | praṇayanasyāpyanyatra prayōgē siddhātmakasya svasādhanōpasaṁhāraśaktilōpaḥ | gōdōhanasyāpi praṇayanāntarakalpanāśaktividhātaḥ | paśukāmaprayōgavyaṁtiriktēṣvēva camasasya śāstrīyatvam | tasmāttadvikārō gōdōhanam | yathā tu vikr̥tau camasa ēva bhaviṣyati tathā ’ṣṭamē vakṣyati ‘nivr̥ttirvā karmabhēdāt’ iti | tēna prakr̥tāvēvaitadvikārakamiti || 10 ||


iti naimittikasāptadaśyādēḥ prakr̥tyarthatādhikaraṇam || 3 ||
anārabhyavādaprastāvēnāgnyādhēyasya prathamaṁ tāvadanārabhyavādatvamēva pratipādyatē | prakaraṇēna tāvatpavamānēṣṭyarthatvaṁ prāpnōti | śrutyā tu śuddhāgnyarthatvam | ataḥ ‘prakaraṇaviśēṣādvā tadyuktasya saṁskārō dravyavat’ itīṣṭyarthāgnisaṁskāratvācchrutivākyaprakaraṇairaviruddhairiṣṭyarthāgnyarthatvamavadhāryatē | śuddhāgnyarthatvē ca niṣprayōjanatvāttaddvārēṇaivāgnyādhānagrahaṇasāmarthyam | tasmādiṣṭyarthaṁ sāmānyābhidhānam | api ca prakaraṇādēva pavamānēṣṭiviṣayaṁ draṣṭavyam || 11 ||


[p. 1038]
yadyārādupakārakamādhānaṁ bhavēttataḥ prakaraṇādiṣṭyarthamiti gamyēta | vākyasaṁyōgāttu dvitīyānirdiṣṭāgnisaṁskārārthamētat | ēvaṁ ca sati yadyagnayaḥ pavamānēṣṭyarthā bhavēyustatastaddvārēṇādhānamapi tadarthaṁ bhavēt | tāstu niṣphalatvādagnyarthā ityuktam | ataśca ‘guṇānāṁ ca parārthatvāt’ ityanēnaiva parasparānaṅgatvam | na hi dvitīyāśrutiḥ prakaraṇēna bādhyatē || 12 ||

‘tēnainaṁ punarnavaṁ karōti’ iti cāgnisaṁskārārthatāṁ darśayati || 13 ||


iti ādhānasya pavamānēṣṭyanaṅgatādhikaraṇam || 4 ||
siddhē ’nārabhyavādatvē svādiratvādivadēva prakr̥tyarthatvamagnidvārēṇa prakr̥tyanupravēśāt || 14 ||

sūtrāttāvadiyaṁ buddhirbhavati, yadi prakr̥tikāla ādhānaṁ kriyēta tataḥ prakr̥tyarthaṁ bhavēt | svakālē tu vasantādau kriyamāṇamagr̥hyamāṇaviśēṣatvātsarvārthaṁ vijñāyatē | tathā cānu
[p. 1039]
ṣṭhānasādhāraṇyamasyaikādaśē vakṣyati ‘dravyasyākarmakālaniṣpattēḥ prayōgaḥsarvārthaḥ syāt’ iti | prakr̥tyarthatvē ca darśapūrṇamāsajyōtiṣṭōmārthamētadbhavēt | tanna ca pradhānavaśavartitvādvasantē paurṇamāsyamāvāsyayōśca kriyēta | tathā ca sati vasantē paurṇamāsyāmamāvāsyāyāmādadhītētyētāni vacanānyanarthakāni bhavēyuḥ | tasmātsarvārthatvamiti | na tvētadyuktam | na hyādhānasya prakr̥tyā vikr̥tyā vā saṁbandhē kiṁcitpramāṇamasti | prakaraṇē sati yatpavamānēṣṭayarthaṁ na jātaṁ tadvinaiva śrutyādiṣaṭkēnānyakarmārthaṁ bhaviṣyatīti kuta ētat | nanvēvaṁ sati pūrvādhikaraṇēnaiva gatamētat | satyaṁ gacchēt, yadi pavamānēṣṭivaddarśapūrṇamāsādīnyāpi niṣphalāni bhavēyuḥ | tēṣāṁ tu phalavattvāt ‘guṇānāṁ caparārthatvāt’ ityēṣa nyāyō nāstīti śakyamagnidvārēṇa karmāṅgatvaṁ kalpayitum | niṣphalasyādhānasyāvaśyakalpanīyē prayōjanē ’gnidvārēṇa svādiratvādivatkarmārthatvamāpadyatē | śaknuvanti hi prayōgamadhyasthā vahnayaḥ karmāṇyupasthāpayitum | yathaiva prōkṣaṇādīnāṁ vrīhyādisvarūpamatikramya, khādiratvādīnāṁ ca sūtrādisvarūpaṁ, karmāpūrvaprayuktatvaṁ kalpitaṁ tathādhānasyāpyagnisvarūpātikramēṇa kalpayitavyam | yadi cāgnisvarūpamātraprayuktamēvādhānaṁ bhavēttataḥ karmāṇyanāhitēnāpyagninā sidhyēyuḥ | taiśca puruṣasya saguṇaiḥ kāryaṁ nāgnibhiḥ | tēnāvaśyaṁbhāvini karmasaṁbandhē prakr̥tyarthatvamadviruktatvādupanyaratam | yattu svakālatvaṁ tadupadēśātidēśaprāptasya yūpacchēdanavatprayōgasādhāraṇyārthamiti na sarvārthatvaṁ gamayati | yadapi vasantādigrahaṇaṁ tadapyaprāptaviṣayamarthavadbhaviṣyati | na hi darśapūrṇamāsārthasyādhānasya vasantakālatvaṁ prāptaṁ, pratyardhamāsaṁ prayōgaprasaktēḥ | nāpyagnihōtrētaradarvihōmārthasya paurṇamāsyamāvāsyākālaprāptiḥ | na ca prayōgasādhāraṇyaṁ svakālavacanādr̥tē sidhyatīti nānarthakatvam | ata ēvaṁ vyācaṣṭē | na kasyacitkarmaṇō ’ṅgamādhānaṁ, kiṁ tarhi, dvitīyāsaṁyōgādagnyarthamēva | tē tu ‘agnayaśca svakālatvāt’ ityanēna sarvārthā bhaviṣyantīti taddvārēṇa sarvārthatvami
[p. 1040]
tyucyatē | svakālatvādityapi svātantryāmnānādityarthaḥ | yattvitarānārabhyavādavaditi | tatrābhidhīyatē—

siddhē ’ṅgatvē tatastēṣāṁ kimarthatvaṁ vicāritam |
na tu karmāṅgabhāvē hi pramāṇaṁ kiṁcidasti tē ||

khādiratvādīni sruvādibhiḥ saṁyuktānyapi tatsvarūpaprayuktatvaṁ na pratipadyantē | sruvādiśabdānāmākr̥tivacanatvāt | vinā ’pi khādiratvādimirupapattēśca | akhādirō ’pi hi tadākārayuktaḥ sruvaśabdavācyō bhavatyēva | tatra prākkarmārthatvānna jātiniyamasya prayōjanamastīti yuktaṁ svarūpātilaṅghanam | iha tvāhavanīyādiśabdānāṁ saṁskāranimittatvānnādhānādvinā pravr̥ttirupalabhyata iti śabdapravr̥ttinimittatvēnaivārthavattā vijñāyatē | yattu tēna vinā ’pi karmāṇyaviguṇānyēva bhavēyuriti | naiva tadabhāvēna tatkr̥taṁ vaiguṇyaṁ bhavati | kiṁ tarhi | āhavanīyādyasaṁbhavakr̥tam | yadi hyādhānamakurvatastāvanmātramēva na syāttatō naiva vaiguṇyaṁ bhavēt | tadabhāvē tvāhavanīyādayō ’pi na bhavanti | tē caikāntēna karmaṇāmaṅgam | atastatkr̥tā vaiguṇyaprasaktiḥ | yadi cāgnimātrēṇa karmāṇi saṁbadhyēraṁstatastatsvarūpasyāntarēṇāpyādhānaṁ niṣpattēratatprayuktatā bhavēt | ‘yadāhavanīyē juhōti’ ityēvamādicōdanārthaḥ punarna kadācidādhānamantarēṇa saṁbhāvyatē | tēna karmāṇi kurvatā, tadapyavaśyaṁ kartavyam | tasmādagnyartham | yattu ‘dravyasyākarmakālaniṣpattēḥ’ iti sā kr̥tvā cintēti tatraiva vakṣyatē | ētēna pavamānēṣṭīnāmapyagnyarthatvaṁ vyākhyātam | āśaṅkāśēṣaścōttarēṇādhikaraṇēna vyāvartyatē || 15 ||


iti ādhānasya prakr̥tivikr̥tyarthatādhikaraṇam || 5 ||
‘tasyāṁ tu syātprayājavat’ ityētadadhikaraṇanyāyēna pavamānahaviḥsaṁskr̥tāgnisādhyatvaṁ tāsāmasti nāstīti vicāraḥ | tanna ‘iṣṭiṣu darśapūrṇamāsayōḥ pravr̥ttiḥ syāt’ ityēvaṁ
[p. 1041]
pavamānēṣṭīnāṁ darśapūrṇamāsaprakr̥titvē siddhē yathaiva prayājādīnyatidiśyantē tathaiva pavamānēṣṭisaṁskr̥tāgnivartitvamapi | nanu cāhavanīyādayaḥ sarvakarmaṇāṁ pratyakṣaśrutā ēvāṅgatvaṁ pratipadyanta iti na vaktavyaṁ prakr̥tita iti | naiṣa dōṣaḥ | yatraiva pratyakṣēśrutyā juhōtistatra prakr̥tisamakālamāhavanīyasaṁbandhō ’vakalpatē | yatra punardravyadēvatāsaṁbandhādyajimātrē kalpitē ‘caturavattaṁ juhōti’ iti prakr̥titō hōmaḥ prāpnōti tatra dvārasya prākr̥tatvādāhavanīyēnāpi prakr̥tita ēva bhavitavyam | ataḥ sādhūktaṁ prakr̥tita iti | nanu yāḥ saṁskārārthaṁ kriyantē tāsāmapyanyāḥ prāpnuvanti, tāsāmapyanyā ityanavasthā prāpnōti | naiṣa dōṣaḥ | sarvānavasthānāṁ sāmarthyēna vyavasthānāt | yāvatyō hyagnikālaṁ paurṇamāsyamāvāsyādikaṁ nātikrāmanti tāvatyaḥ kariṣyantē || 16 ||

yannāma prayājādi prakr̥tēraṅgaṁ bhavati tadatidiśyatē | na tu pavamānēṣṭayaḥ karmāṅgamitvādhānanyāyēna sādhitam | atō ‘rūpaṁ vā’śēṣabhūtatvāt’ ityāhavanīyādisvarūpamatidiśyatē nēṣṭayaḥ | ārambhaṇīyā tvaṅgamiti kr̥tvā ’dhikaraṇāntaramārapsyatē | tadīyaścaiṣa nyāyō ’trāpi bhaviṣyati | satyapi cāṅgatvē yāvanna vidhīyantē tāvannēvēṣṭayaḥ prakr̥tau dr̥śyantē | yāvacca kiṁ kēna kathaṁbhāvaistadbhāvanā na pūryatē tāvadvidhirna pravartatē | tēna pavamānēṣṭirahitāyāṁ prakr̥tau tābhiritikartavyatā gr̥hyamāṇā tadvyatiriktavākyavihitaiva kēvalā grahītuṁ śakyatē | anyathā hyēkasminvākyē vihitavadapēkṣaṇamavihitavacca vidhānamiti svarūpavipratiṣēdhaḥ syāt | tasmādyādr̥gāhavanīyaḥ prākpavamānēṣṭibhyastādr̥gēva tāsāṁ prāpta iti niṣpannasyāhavanīyasya prayōjanamapēkṣamāṇasyōpadēśēnātidēśēna vā ’ṅgatvaṁ
[p. 1042]
śakyaṁ kalpayitum | ētāstu tanniṣpattyarthā ēvēti na tatkr̥tamupakāramapēkṣantē | na cānapēkṣitamupadēṣṭumatidēṣṭuṁ vā śakyatē | tasmādādhānamātrasaṁskr̥tēnāgninā saṁbaddhavyā iti siddham || 17 ||


iti pavamānēṣṭiṣu pavamānēṣṭyanatidēśādhikaraṇam || 6 ||
idānīṁ sthānasya prakaraṇēna saha pūrvaiśca virōdhāvirōdhau cintyētē | jyōtiṣṭōmē ’gniṣṭōmasaṁsthē trayaḥ paśava āmnātāḥ, agnīṣōmīyaḥ savanīyō ’nubandhyaścēti | tē sarvē kathaṁbhāvairdharmānapēkṣantē | tathaupavasathyē ’hani, agnīṣōmapraṇayanōttarakālamupākaraṇādayaḥ paśūdharmāḥ paṭhyantē | tēṣu caturdhā saṁdēhaḥ | kiṁ trayāṇāmapi paśūnāmarthēnāmnāyantē ’tha savanīyārthēnaivā ’tha savanīyāgnīṣōmīyārthēnātha kēvalāgnīṣōmīyārthēnaivēti | kiṁ prāptam | tatra ‘sthānācca pūrvasya’ ityēvamādisūtrasaṁgatyarthamasūtraṁ tāvatpūrvapakṣaṁ karōti sarvārthā iti | yadi tvayamēva pakṣaḥ sūtrēṇa parigr̥hyēta tata uttarasūtrāṇyasaṁgatānyēva bhavēyuḥ | yadā pūrvasūtrēṇaiva sarvārthatvaṁ pratijñāyatē tadā kimanēna ‘sthānācca pūrvasya’ iti | prakaraṇāvibhāgādēva hi pūrvasyāpi siddhiḥ | ‘śvastvēkēṣām’ ityapi prakaraṇābhāvakathanēnāpratijñātakēvalasavanīyārthatā vyāvartyamānā kathaṁ saṁbadhyēta | ēvaṁ tadanusāritvāduttarasūtrāṇāmapyasaṁgatiḥ | athavā sautra ēva pūrvapakṣē kēvalasavanīyārthatvamasūtritaṁ dvitīyaṁ pakṣaṁ kr̥tvā ‘śvastvēkēṣām’ ityādi saṁbandhanīyam | tattubhāṣyakārēṇa nāśritaṁ, sarvādyaḥ pakṣaḥ sukhamasūtraḥ kriyatē |
[p. 1043]
sautrapakṣāntarālē tu tatsaṁgatyarthamasūtrapakṣāśrayaṇaṁ sūtrakārasya śūnyahr̥dayatāmāpādayati | tasmādādya ē muktakaḥ pakṣaḥ | tasyōpapattiḥ, paśudharmā hi jyōtiṣṭōmaprakaraṇē kēnicidapi paśuviśēṣēṇāsaṁyuktāḥ śrūyantē | katham |

ētaddēśē hyanuṣṭhānaṁ vākyāddaikṣasya yadyapi |
tathā ’pyutpattidēśē ’sya prakriyā krayasaṁnidhau ||

dīkṣāsu hi sōmakrayasamīpē ’gnīṣōmīyaḥ samāmnāyatē | tasya ca yadyapi vacanasāmarthyātpaśudharmasamīpē ’nuṣṭhānaṁ bhaviṣyati | tathāpi prakaraṇēna naiva vyāpr̥taṁ, sarvakaraṇānāmutpattidēśānatirēkāt | savanīyānāmapi sutyākālamutpattivākyam | aupavasathyē tu guṇārthaiva śrutiḥ | na ca tayā prakaraṇaṁ bhavati | anubandhyā tu dūrasthaiva | sōmāntē kriyamāṇatvāt | tasmādavāntaraprakaraṇavākyasaṁyōgābhyāmapratibaddhēna jyōtiṣṭōmaprakaraṇēnāgnīṣōmīyasya sthānaṁ viprakr̥ṣṭārthaṁ bādhitvā jyōtiṣṭōmārthāstāvadēva ityētatkalpyatē | tasya ca sōmadravyakatvānna paśudharmaiḥ kiṁcitprayōjanamiti ‘ānarthakyāttadaṅēgaṣu’ ityēvamaṅēgaṣvēvāvatarantō ’ṅgatvāviśēṣāttriṣvapyavataranti | satyapi tadaṅgatvē yōgyatvābhāvānna dīkṣaṇīyādiṣvavataraṇam | satyapi ca yōgyatvē sāmānyasaṁbandhābhāvānna tadanaṅgapaśūnām | tasmāttrayāṇāṁ samānaṁ vidhānamiti prāptē ’bhidhīyatē | syādētadēvaṁ, yadi jyōtiṣṭōmadvārēṇa prakaraṇāviśēṣaḥ syāt | asti tu viśēṣaḥ savanīyānāmaupavasathyē ’hanyutpattēḥ | ‘āgnēyamajamagniṣṭōma ālabhēta’ ‘aindrāgnamukthyē dvitīyam’ ityādinā hi paśudharmasamīpē savanīyā utpāditāḥ | tasmātkēvalasavanīyārthā ēvēti || 18 ||


[p. 1044]
kathaṁ punaridaṁ śrutiliṅgādhikaraṇaviparītamabhidhīyatē | na hi tatraivamiṣṭaṁ prakaraṇādvidēvanādayō rājasūyārthāḥ sthānāccābhiṣēcanīyārthā iti | tathā śrutyaindrī gārhapatyārthā liṅēganēndrārthēti | yuktaṁ tatra prakaraṇāmnānēna balīyasā pramāṇēna nirākāṅkṣīkr̥tē jaghanyapramāṇānutthānātsamuccayānāśrayaṇam | na hyatra punaḥ kalpanayā vinā śēṣasya na kiṁcitsidhyati | nāpi śēṣiṇāmindrāgnyādīnām, upāyāntarēṇāpi smr̥tisiddhēḥ | iha punaḥ satyapi savanīyasaṁbandhāddharmāṇāṁ nairākāṅkṣyē ’gnīṣōmīyasya paśudharmairvinā siddhayamāvātprāptyantaramavaśyaṁ kalpanīyamubhayōravipratipattēḥ | na caitasya tadā darśapūrṇamāsaprakr̥titvaṁ bhavēt | yō hi prakr̥tibhūtaḥ paśūnāṁ sa darśapūrṇamāsavikārō bhavati | itarē tu prāṇidravyakatvasāmānyāttadvikārāḥ | tatra kiṁ sarvanīyārthāṁstataḥsārūpyadvāraprabhavēnāti, dēśēnāgnīṣōmīyō gr̥hṇātyathōpadēśagandhēna kēnaciditi, upadēśāntargatatvātkramēṇa viniyōgō yuktaḥ | ṣaḍvidhōpadēśapratyastamayē hyatidēśaḥ kalpyatē | tasmādyathaivānyatrōpadēśātidēśābhyāṁ prakr̥tivikr̥tyarthatvaṁ yāgagatasya vyāpārasya tathaivēha sthānaprakaraṇābhyāmubhayārthatvam | anubandhyāyāstu sarvōpadēśābhāvādatidēśēnaiva prāptirbhaviṣyati | tasmādanupālambhaḥ sūtrasya || 19 ||

yaduktaṁ sthānādagnīṣōmīyārthā iti | ētadgr̥hṇīmaḥ | yattu prakaraṇātsavanīyārthā iti, ēthanna mr̥ṣyāmahē | kutaḥ |

guṇārthaupavasathyē ’hni savanīyapunaḥśrutiḥ |
utpattiḥ prakriyā caiṣāmāśvinagrahaṇōttarā ||


[p. 1045]
‘āśvinaṁ grahaṁ gr̥hītvā trivr̥tā yūpaṁ parivīyāgnēyaṁ savanīyaṁ paśumupākarōti’ iti hi savanīyānāmutpattiḥ śva iti caupavasathyē ’hani sthitaḥ sutyāṁ bravīti |“kaḥ punarguṇa”iti—svavākyē saṁyōgābhāvātpr̥cchati | taddarśayati | sarvānsavanīyānanukramya nindā śrūyatē ‘yathā vai matsya’ iti | yathā vai kila matsyō jalē vicaran, anavadhāritagatiḥ prēkṣakajanamavadhūnutē kimitō gataḥ kimagata iti, ēvamēvaitē paśavaḥ kva kriyantāmityēvamaprajñāyamānāḥ kartr̥janamavadhunvatē | tēna paśukīrtana tāvadēvamarthaṁ na vidhānārthamiti gamyatē | sā ’pi nindā parataḥ praśnaśēṣatvēna nītā | tadēbhiḥ paśubhiḥ savanīyasamākhyātaiḥ kathaṁ savanāni paśumanti kartavyānīti | sō ’pi pratipraśnarūpavidhyantaraśēṣatvaṁ pratipadyatē ‘vapayā prātaḥsavanē caranti’ iti | tasmādētadguṇārthēyaṁ punaḥśrutiḥ | na ca sā prakaraṇabuddhiṁ karōtīti |“kiṁ punastacchva āmnāna”miti—āśvinagrahaṇānantaryaguṇārthatvāttadapi nōtpattisamarthamiti manyatē | bhāṣyakārēṇa kēvalasyāgnēyasya śva āmnānaṁ darśitaṁ nētarēṣām | tatra kēcidāhuḥ | pradarśanārthatvādasyāgnēyagrahaṇamavivakṣitatvātsarvārthamiti manyamānēnēti | vākyāntarāṇyēvaṁrūpāṇi draṣṭavyānītyaparē | sarvathā tu kēvalāgnēyapradarśanamēvōpayujyatē | yadyapi hyaindrāgnādīnāmaupavasathya ēvōtpattistathāpi tēṣāmanityōttarasaṁsthārthatvānnaiva śaktirnnityavadāmnātānpaśudharmān grahītumityagnīṣōmīyasthānamēva balīyaḥ syāt | yastu nityatvēna grahaṇasamarthastasya prakaraṇābhāva ukta ēva | tasmānna savanīyārthā iti || 20 ||

idānīṁ kataratsavanīyānāmutpattivākyamityētatparijñānādhīnā ’dhikaraṇasiddhiḥ | tatra pūrvapakṣavādyāha, iti cēt—savanīyaprakaraṇābhāvaṁ manyasē | tadayuktam | kutaḥ |


[p. 1046]
savanīyānpurōtpādya vapāmutkr̥ṣya vākyataḥ |
tatrāpyaniyamē prāptē tadviśēṣō vidhīyatē ||

‘vapayā prātaḥsavanē pracaranti’ ityanēnaiva vacanēnōtkr̥ṣṭē pradhānē pradhānadēśatvādaṅgānāmupākaraṇādiṣvapyutkr̥ṣṭēṣu kālāniyamē prāptē sati, āśvinagrahaṇānantaryaṁ vidhīyatē | tēna tadēva guṇārthaṁ śravaṇam | itarathā hi vākyaṁ bhidyēta, parivyāṇōpākaraṇayōḥ kālavidhānāddravyadēvatāyuktasya ca yāgasya vidhēḥ | nanu cātidēśaprāptamēva parivyāṇaṁ tasminnēva kālē yāgē vidhīyamānē ’nūdyēta | satyamatidēśēna prāptaṁ na tu tadidānīṁ kriyatē | yūpasādhāraṇyēna ‘tatkālāstu’ ityēvamagnīṣōmīyakālakr̥tādēvōpakarasiddhēḥ | ēvaṁ tarhi sādhāraṇyādēva prāptaṁ vidyamānamanūdyēta | na śakyaṁ tadanuvaditumapratyabhijñānāt | tannāmānvataḥ prāptamanūdyatē yattādrūpyēṇa prāptaṁ pratyabhijñāyatē | na ca pūrvēdyuḥ kr̥tasyāśvinagrahaṇōttarakālaṁ vartamānatvēnānuvādō bhavati | na hi tadā ’sau parivyayati | na ca pūrvakr̥tasya paryagnikr̥tādiśabdavadīdr̥śēna śabdēnānuvādaḥ | pūrvōttarakālakarmāvadhidvayaparicchinnatvāt | ēvaṁ tarhyasmādvākyātprāptamanūdyatāṁ ‘sa āśvinaṁ grahaṁ gr̥hītvōpaniṣkramya yūpaṁ parivyayati’ iti | tadapi nāsti pratyabhijñānābhāvādēva | yadētadaprākr̥taṁ savanīyaparivyāṇam, ētasya śuddhasya śravaṇādraśanāyāśca prākr̥taparivyāṇanibandhanatvādyēna kēnacidvāsaḥprabhr̥tinā karaṇō sati trivr̥tvānuvādō na prāpnōti | tatrānēkārthavidhānādvākyabhēdaḥ | tadā caivaṁ bhāṣyagranthaḥ |“itarathā hi parivyāṇasya kālō vidhīyēta”—yatsaṁbandhitvēnōpāttaṁ trivr̥ddravyaṁ kālō vidhīyēta |“upākaraṇasya”cēti—upākaraṇakālō dravyadēvatāviśiṣṭaṁ ca karma vidhīyētētyarthaḥ | tasmādasya guṇārthatvādasti pūrvēdyuḥ savanīyānāṁ prakaraṇamiti || 21 ||


[p. 1047]
yadā hi pūrvēdyuḥ sāṅgānāṁ savanīyānāmāmnānaṁ tadā tatraiva sarvānuṣṭhānē prāptē vacanādvapāpracārādimātramutkr̥ṣyēta nōpākaraṇādīni | ‘tadādi vā ’bhisaṁbandhāt’ iti yē vapāhōmōttarakālāḥ padārthāstatsaṁnipātinō vā tanmātrasyōtkarṣō bhavēnna prāgbhāvināmupākaraṇādīnām | yāni cājñātakālānyaṅgāni tēṣāṁ pradhānakālatvaṁ vakṣyatē | paśvaṅgāni tvavadhāritapūrvēdyuḥkālatvānna pradhānakālaṁ gacchanti | tasmādvapāpracārēṇānutkr̥ṣṭasyānēnaiva vākyēnōtkarṣaḥ kartavyaḥ | tataśca guṇavākyē sati anēkārthavidhānādvākyaṁ bhidyēta | utpattivākyē na dōṣaḥ | tasmādētadutpattyarthamiti | na tviha bhāṣyakārēṇa vidhēyānēkārthatvaṁ darśitam | ēvamēva tu“guṇārtha ētasminvākyaṁ bhidyētētya”- mihitam | śakyastviha pūrvēdyuḥ prāptōpākaraṇōtkarṣamātravidhānādvākyabhēdaḥ parihartum | tatra kēcidēvaṁ samarthayantē | yathā kila ‘āgnēyyāgnīdhram’ iti jyōtiṣṭōmasaṁbandhē tadviśēṣē ca vidhīyamānē ’nēkārthatvamuktamēvamiha vapāpracārēṇānutkr̥ṣṭasyōpākaraṇasyōtkarṣaśca kartavyaḥ, tadviśēṣaścētyanēkārthatvamiti | na tvidamāgnēyīvākyasadr̥śam | tatra hi saṁbandhaviśēṣaparē vidhau sāmānyasaṁbandhaprāptimanyatō ’pēkṣamāṇē kāsucidāgnēyīṣu tatsadbhāvāditaraviṣayasāmānyasaṁbandhaṁ pratyanyathānupapattiḥ kṣīyatē | atastu vēdēnānabhyupētaṁ tadvidhiṁ kalpayatō vākyabhēdō bhavati na tviha tādr̥kpratipakṣō ’sti | yataḥ sāmānyēnōtkarṣaprāptiṁ dr̥ṣṭavā viśēṣaparasyārthāpattikōpaḥ kalpyēta | tatrāpi cēttadarthāpattirbādhinī pratipakṣabhūtā sāmānyaprāptirnābhaviṣyannāgnēyīmātrapramāṇaṁ nirākariṣyata | prāptē ’pi karmaṇyēkapadōpāttānēkārthavidhiḥ śōṇādyudāharaṇaistatra tatra pratipāditaḥ | tēna yadyapi ‘āśvinaṁ grahaṁ gr̥hītvā’ ityanēna dvayamapi prātaḥsavanamāśvinagrahōttarakālatvaṁ ca vidhīyēta tathāpi vidhāyakasyaikapadānusārāt ‘tasya tasyōpadiśyēta’ ityētadāpattirnāsti kimutātraikavidhānē ’rthādēvētarasiddhēḥ | ata ēva bhāṣyakārēṇānēkavidhidūṣaṇē ’bhihitaṁ na cānēkō ’rthaḥ parasparāsaṁbandhē sati śakyō vidhātumiti | jānāti hyasau yathā saṁbaddhānāmarthānāmēkasminvihitē ’nyē vinaivāyāsēna prāpnuvanti | tēna yadyēkasminvihitē ’rthādarthasahasramaparamāpadya tē na kaścidvirōdhō vidhērāyāsō vā dr̥śyata ityāśrīyatē | tasya tvanyathā ’pyupadyamāna tvamēvaivau nirākaraṇōpāyaḥ | na cēhāsti sa pakṣō yatraiṣa vidhiḥ sutyāprātaḥsavanasaṁbandhāvakr̥tvāśvinagrahaṇānantarthaṁ vidadhyāt | tasmādadōṣaḥ | na caiva
[p. 1048]
tvēṣa dōṣaḥ, yasyānēkadravyadēvatāviśiṣṭakarmavidhānam | api ca jyōtiṣṭōmasutyāprātaḥsavanaviśēṣakālasaṁyōgō ’paraḥ kalpanīyaḥ | sarvēṣu cōtkarṣāpakarṣēṣu sāmānyaviśēṣarūpō ’nēkavidhidōṣō ’stīti prāptakarmaguṇavidhyasaṁbhavātkarmāntaravidhitvaprasaṅgaḥ | tadyathā ‘māhēndrasya stōtraṁ pratyabhiṣicyatē’ ityatrābhiṣēcanīyasya mādhyaṁdinasavanamāhēndrastōtrakālavidhēranēkārthatvamēvaṁ ‘tiṣṭhantaṁ paśuṁ prayajati’ ityādiṣvapi yōjanīyam | api caikasminpadārthē ’nuṣṭhīyamānē vidhīyamānē cārthāntaraṁ dvēdhāpadyatē | kiṁcitprayatnāntarasādhyaṁ kiṁcittadanuniṣpādyam | yathā bhakṣavidhau grahaṇādayastr̥ptiśca | tatra yatprayatnāntarasādhyaṁ, na ca tasminnakr̥tē vihitakaraṇaṁ śakyamityavadhāryatē tatrārthāpattilabhyaṁ vidhiśaktyantaraṁ kalpyatē | yā ca yāvatī ca śāstrīyā sā ’vagatirbhavati | yattvanuniṣpādi bahvapi puruṣasya śāstrasya ca vyāpārāntaramantarēṇaiva sidhyati na tēna kaścidāyāsō bhavati | na cēhāśvinagrahaṇānantaryē vidhīyamānē ’nuṣṭhīyamānē vā sutyāprātaḥsavanādisaṁbandhē bhēdēna vyāpāritavyam | tēna nātra kaściduṣkarṣasāmānyaṁ vidhattē | śrutamātrāśvinagrahaṇārthamātrē vihitē yadi tadantargatatvātsutyāprātaḥsavanāharbhāgaviśēṣamuhūrtanāḍikākṣaṇalavanimēṣakālatvadravyasattvādayaḥ prasajyantē kiṁ kriyatām | api ca śiṁśapāmānayētyatrāpi vr̥kṣatvadravyatvasattādyākṣēpādvākyabhēdaḥ syāt | ataḥ pūrvēdyuḥ prāptasyōpākaraṇasya kālāntaramātramāśvinagrahaṇānantarthaṁ vidhīyata ityadōṣaḥ | anyē tu dvayōḥ parivyāṇōpākaraṇayōrutkarṣādvākyabhēdaṁ samarthayantē | tadapi tu supariharaṁ, kēvalaparivyāṇōtkarṣādēva ‘tadādi vā ’bhisaṁbandhāt’ ityēvamupākaraṇōtkarṣasiddhēḥ | tatraitatsyāt | prakr̥tiprāptō dharma utkr̥ṣyamāṇastadādyutkarṣaṁ karōti nāpūrva iti | tadayuktam | ‘kr̥tadēśāttu pūrvēṣām’ ityatrāprākr̥tānāmapi vidēvanādīnāmapakarṣavarṇanēna ‘tathā’pūrvam’ ityasya viśiṣṭaviṣayatvavyākhyānāt | athavā ‘sa āśvinaṁ graham’ ityētadvākyaprāptaparivyāṇāntarānuvādādavākyabhēda iti | athōcyēta | aviśēṣitasādhanakatvāttatra trivr̥tvānuvādō na saṁbhavatīti | tadayuktam | ēvaṁ hi siddhāntavādyapi pūrvapakṣavādinā cōditaḥ svayaṁ parihāraṁ vakṣyati sō ’syāpi bhaviṣyatīti | nanu ca tasyāpūrvakavidhānādanēkārthavidhirupapadyatē nāsyēti | naiṣa viśēṣaḥ | yatra hyēkakriyāviśēṣaṇamanēkamupādīyatē tatra taddvārēṇa tadvidhiḥ sulabha iti viśiṣṭavidhānanyāyaḥ | yatra punaḥ svaviśēṣaṇāviśiṣṭā
[p. 1049]
kriyā vidhīyatē, vākyāntarakaprāptasya kriyāntarasya viśēṣaṇaṁ, tatrāvaśyāvartanīyō vidhipratyayaḥ | dēvatādiviśiṣṭō hi yāgō vidhīyamānaḥ svaviśēṣaṇamēvākṣēptuṁ samarthō nāvidhīyamānaparivyāṇaviśēṣaṇam | tēnāpūrvakarmavidhiṣvapyētadvivēktavyaṁ, katarattadviśēṣaṇaṁ kataradanyaviśēṣaṇamiti | tasmādayamubhayapakṣa bhāktvānnaikasya cōdayitavyaḥ | tatrāvaśyaṁ siddhāntavādinōbhayōḥ parivyāṇayōḥ sādhāraṇī raśanēti parihārō vaktavyaḥ | vakṣyati hi ‘raśanā ca liṅgadarśanāt’ iti | yadyadētasya yūpasya parivyāṇaṁ tasya tasyaiṣā vākyēna vijñāyatē | tathāprāptānuvādānna vākyabhēdaḥ | athavā yattrivr̥tā yūpaṁ parivīyōpākarōtīti pūrvēdyuḥ prāptamupākaraṇasya parivyāṇānantaryamanūdyāśvinagrahaṇānantaryaṁ vidhīyatē | varaṁ ca vākyabhēdādvayavahitakalpanāśrayaṇam | tasmādēvaṁ varṇyatē | avaśyaṁ tāvatsavanīyānāmēkēnōtpattirēkēna ca guṇō vidhātavyaḥ | tatra pūrvēdyustanasya tāvanna kaścidutpattivākyatvē hēturasti | nanvitarasyāpi nāsti | yadyapyēvaṁ tathāpi vikalpasamuccayāsaṁbhavātkēnacidviśēṣēṇānyatarasminnāśrayitavyē viśēṣō ’bhidhīyatē | purastādētadēva sthitaṁ yathōpādēyō guṇastirōhitakarmānuvādēna śakyō vidhātuṁ nānupādēyaḥ | sa hi kuṇḍapāyināmayanē hōmasyēva balātkarmāntaratvamāpādayati | tadiha vapāpracāra upādēyaḥ sutyākālasthasavanīyānuvādēna śakyō vidhātuṁ, kiṁ punaḥ prātaḥsavanaśrutyā taddēśasavanīyapratyabhijñānē sati | śvastanē punarāmnānē nirjñātaprayōjanatvādāśvinagrahaṇēna sahāṅgaṅigasaṁbandhābhāvātkālārthē saṁyōgē tasyānupādēyatvātkarmōddēśēna vidhyanupapattēravaśyaṁ kālōddēśēna karma vidhēyam | athāpyāśvinaṁ pratyaṅgatvēna vidhistathā ’pyaṅiganō ’nupādēyatvādēṣaiva vacanavyaktiḥ | ataśca guṇavidhyanupapattēravaśyaṁ prakaraṇāntaranyāyēnōtpattividhēranyēnānantarēṇāpratibandhādutpattāvavadhāryamāṇāyāṁ karmāntaraṁ syāt | tēnāsya tāvatkālāpēkṣayōtpādakatvaṁ siddham | ataścētarasya pariśēṣasiddhaṁ guṇavidhitvam | na hi tasya kiṁcidbhēdakāraṇam | ata ēva vapāpracārēṇōtkarṣō ’sti nāstīti vicāritam | sati hi vapāpracārēṇōtkarṣēṁ pūrvasyaiva prātaḥ savanē viparivr̥ttēḥ kālaṁ pratyupādānaṁ pratyabhijñānātkalpyēta |
[p. 1050]
‘yathōktaṁ saṁnidhau tvavibhāgāt’ iti | kālē ca karmaṇi vidhīyamānē pratyayasya, saṁnikr̥ṣṭē ’rthē vyāpārō bhaviṣyati | vapāpracārakālasya punaḥ savanīyōtpattikriyātaḥ kriyāntaraviśēṣaṇatvādduṣpratipādō viśiṣṭavidhiriti vākyabhēdaḥ syāt | asmatpakṣē punaryathaikavākyatvaṁ bhavati tathōktam | ēvaṁ ca parivyāṇasyāpi prakaraṇalabhyō ’ṅgabhāva ihānuvadiṣyatē | anyathā punarviprakr̥ṣṭatarēṇa kramēṇa prāptimapēkṣyānūdyēta | tasmādayamēvōtpattividhiḥ | kathaṁ punarasminpakṣē bhāṣyakārasya vākyabhēdōpanyāsaḥ | ucyatē |

karmaṇō bhēda ēvāyaṁ vākyabhēdō ’bhidhīyatē |
saṁbandhē tvēkavākyatvamarthānyatvē ’pi gamyatē ||

“vākyaṁ bhidyētēti” | ‘na tēnaikavākyatāmiyāt’ yathā ‘kartr̥guṇē tu karmāsamavāyādvākyabhēdaḥ syāt’ ityatrāsatyapi lakṣaṇatō vākyabhēdē parasparāsaṁbandhābhiprāyēṇōktaṁ ‘sākāṅkṣaṁ tvēkavākyam’ ityatra ca saṁbandhamātrābhiprāyaṁ tathēhōtpattyarthatvē sati tadēkavākyatāṁ yāti na guṇārtha ityucyatē || 22 || 23 || 24 ||


[p. 1051]
sarvaṁ savanīyaprakaraṇaṁ nirākr̥tya pūrvōktanaiva hētunā siddhāntaṁ nigamayati | yadvā ’vāntaraprakaraṇēnābādhyamānaṁ sthānabādhēnaiva mahāprakaraṇaṁ sarvārthatvapratipādanayā ’vasthitaṁ tannivr̥ttyarthastuśabdaḥ | yadyapi prakaraṇaṁ sthānādbalavattathā ’pyupāṁśuyājānumantraṇanyāyēna liṅgānugr̥hītakrama ēvātra balīyānvijñāyatē | yōgyatayā hi paśudharmāḥ paśuyāgamapēkṣantē na sōmayāgam | na cānapēkṣitāḥ prakaraṇēna grahītuṁ śakyantē | tadaṅgāvataraṇēna cātra viprakr̥ṣṭataraḥ śrutō ’rthaḥ | na ca ṣaṣṭhīpratipādyātsaṁbandhādvinānarthakyatadaṅganyāyō ’stītyuktam | nanu cāvihitadharmāntaraḥ sākāṅkṣa ēvāgnīṣōmīyaḥ pradēśāntarādihānīyamānaḥ saṁnihitāndharmānprakaraṇēnaiva gr̥hṇātīti na vaktavyaṁ sthānāccēti | naiṣa dōṣaḥ | yatra hi prākr̥tairaṅgaiḥ pūryamāṇāyāṁ vikr̥tau tanmadhyē ’pyapūrvāṇi kānicitprakṣipyantē tatra vikr̥tau prakaraṇagrahaṇaṁ bhavati | atra pradēśāntara utpannō ’gnīṣōmīyaḥ prākr̥taistāvanniṣpratidvandvaiḥ kḷptōpakāraiśca nirākāṅkṣīkr̥taḥ | tata ihānītaḥ sannananyaprayōjanāndharmānsākāṅkṣānpaśyannanumitakathaṁbhāvaḥ saṁbadhyatē | sthānasya caitadēva lakṣaṇaṁ yaduta dharmāṇāṁ sākāṅkṣatvēna pradhānasyōtpādya kathaṁbhāvaṁ, saṁbandhaḥ | tasmātsūktaṁ“sthānāttviti” || 25 ||

sarvēṣāṁ dvayōrvā samānavidhānatvē savanīyē paśupurōḍāśadarśanaṁ nōpapadyatē | purōḍāśayāgasya hi dēvatāsaṁskārārthatvaṁ vakṣyati | sa ca liṅgādagnīṣōmāvēva saṁskartuṁ śaknōti nāgnim | na ca samānavidhānatvēnōhaḥ siddhāntavatsaṁbhavati | tasmātpurōḍāśadarśanādātidēśikāḥ savanīyasya dharmā iti || 26 ||


[p. 1052]
satyaṁ dēvatāsaṁskārārthaḥ sanna prāpnōti, na tvayaṁ kēvalastadarthaḥ | kiṁ tarhi | ‘suṣirō vā ētarhi paśuḥ’ ityupakramya cchidrāpidhānārthō ’pi | ataśca vinā ’pi dēvatāṁ savanīyasya cchidraṁ pidhātuṁ purōḍāśaḥ kariṣyatē | tēna samānavidhānatvē ’pyadōṣa ityuktē sūtrēṇōttaramāha—na cchidrāpidhānārthēnāsya cōdanā | vidhivannigadānāṁ hētuvannigadānāṁ caivaṁjātīyānāmarthavādatvēnōktatvāt | na hi cchidrāpidhānaṁ kratunā ’pēkṣitaṁ, nāpi purōḍāśayāgē kr̥tē dr̥śyatē | tasmānnaitatprayōjanamiti yathōktamēva liṅgadarśanaṁ siddham || 27 ||


iti paśudharmāṇāmupākaraṇādīnāmagnīṣōmīyāmātrārthatādhakaraṇam || 7 ||
ēvaṁ kramasyāvirōdhaṁ darśayitvēdānīṁ virōdhaṁ darśayati | śākhāharaṇādīnāmaupavasathyē dēśasāmānyadavāntaraprakaraṇādvā dadhyarthatvaṁ prāpnōti || 28 ||

pradhānaṁ dharmadēśē kriyamāṇaṁ kramaṁ pratipadyatē | paṭhyamānaṁ cāvāntaraprakaraṇam | dadhiyāgastvamāvāsyāyāṁ paṭhyatē kriyatē ca | tasmāttulyaṁ payasā | dadhitvasiddhayarthāstu kēci
[p. 1053]
ttasya dharmāḥ pūrvēdyuḥ kriyantē | na ca tē śākhāharaṇādīnāṁ grāhakāḥ ‘guṇānāṁ caparārthatvādasaṁbandhaḥ’ iti sthitvāt | tasmādubhayasaṁyuktasya śākhāharaṇādērvacanātpūrvēdyuḥ karaṇaṁ na dadhyarthatvādityadōṣaḥ || 29 ||


iti śākhāharaṇādīnāmubhayadōhārthatādhikaraṇam || 8 ||
grahadharmāṇāṁ prātaḥsavanasya ca samānadēśē samāmnānamanuṣṭhānaṁ cētyanēnātulyāśaṅkāyāṁ tulyatvamāpādyatē | prakaraṇaṁ tāvatsavanatrayōpētasya jyōtiṣṭōmasya samānam | na ca prātaḥsavanasya niṣphalasyāvāntaraprakaraṇam | na ca prakaraṇavirōdhi sthānaṁ viniyōjakaṁ bhavati | tasmātsavanāntaragrahāṇāmapi dharmāḥ syuriti | ētēnāgnēyāgnīṣōmīyādipurōḍāśadharmasādhāraṇyamuktam || 30 ||


iti grahadharmāṇāṁ savanatrayasaṁbandhigrahārthatādhikaraṇam || 9 ||

[p. 1054]
agnīṣōmīyē yūpaparivyāṇamāmnāya punaḥ savanīyē ‘sa āśvinaṁ grahaṁ gr̥hītvā’ ityāmnātaṁ, tacca nirguṇapunaḥśravaṇātkarmāntaram | ubhayōśca kēnaciddravyēṇa bhavitavyam | yacca parivyāṇadravyaṁ sā raśanā lōkē vēdē ca prasiddhā | tēnōbhayatra tādarthyādēva rāśanā prāptā | sā ca kiṁmayī kiṁdharmā cētyapēkṣitē ’gnīṣōmīyasya sthānānumitē prakaraṇē trivr̥ddarbhamayīprapiṣṭānāṁ kartavyētyāmnānādviśēṣaḥ pratīyatē na savanīyaparivyāṇasya | tasmāditarapaśudharmavadēva raśanētikartavyatā ’gnīṣōmīyārthaivēti | tathā prāptē liṅgadarśanātsādhāraṇītyāha | na hi savanīyōtpattivākyē trivr̥ttvānuvādō raśanādharmasādhāraṇyādvinōpapadyatē | kā prāptiriti cēttāmāha—vākyasaṁyōgādraśanāmātrasya, sthānādagnīṣōmīyasya | vākyaṁ ca tasmādbalavattaramiti | nanu ‘na tadvākyaṁ hi tadarthatvāt’ ityuttaraṁ vakṣyati | tēnāgnīṣōmīyāpūrvaprayuktatvādvyavasthā syāditi | naitadēvam | na hyēṣā sākṣātpaśusaṁbandhinī | kiṁ tarhi | ‘yūpāṅgaṁ vā tatsaṁskārāt’ iti vakṣyati | tēnēdr̥śamēkavākyatvamētat | yūpaparivyāṇasādhāraṇasādhanasyaitē dharmā iti | tathā cāgnīṣōmīyasthamētadyūpaparivyāṇamēva ca yūpaikatvātsa
[p. 1055]
vanīyasthaṁ yūpaparivyāṇam | dvayamapi cāpūrvasādhanamiha pratīyatē, na tu darśapūrṇamāsavarhiriva piṇḍapitr̥yajñē bhaviṣyati | tasmādbarhirdharmavaiṣamyātsādhāraṇā raśanādharmāḥ || 31 ||


iti raśanādharmasādhāraṇyādhikaraṇam || 10 ||
prasaṅgādvākyaprakaraṇavirōdhāvirōdhau vicāryētē | tatra sthānaṁ bādhitvā prākaraṇikagrahārthā grahadharmā iti pratītēranārabhyādhītārthatvamaśakyaṁ pratyētuṁ, tēnāsaṁyuktamityāha || 32 ||

prakaraṇasyāviśēṣakatvājjyōtiṣṭōmāpūrvasādhanasyaivaita ityēvaṁ surāgrahādibhyō nivartamānāḥ prakaraṇē vyavatiṣṭhantē | yēṣāṁ tvaprakaraṇādhītānāmapi tadasti tē pūrvēṇaiva nyāyēna vākyasaṁyōgāddharmavantō bhavitumarhanti | aṁśvadābhyādīnāmapi dharmavattā || 33 ||


[p. 1056]
maitrāvaruṇādiśrayaṇādīnāṁ prākaraṇikasarvārthatvabādhēna vākyādvyavasthā | atra tu prākaraṇikavyavasthābādhēna vākyātsarvārthatvamityadr̥ṣṭāntaiḥ || 34 || 35 ||


iti grahadharmāṇāmanārabhyādhītāśvadābhyagrahārthatādhikaraṇam || 11 || 12 ||
adhikaraṇadvayēna kāryaprayuktatvāddharmāṇāṁ sādhāraṇyamuktam | phalacamasō ’pi cēṣṭayavikāratvātsōmakāryē vartatē | tasmāttasyāpi sōmadharmavidhiḥ sādhāraṇō yathā ‘vrīhīnprōkṣati’
[p. 1057]
ityēvamādiryavānāmiti prāptē ’bhidhīyatē | yuktaṁ yadvrīhidharmāḥ yavēṣu kriyantē | dvayōrapi vaikalpikatvēnānityayōstulyarūpatvāt | sōmadharmāḥ punaḥnityavajjyōtiṣṭōmāpūrvēṇa gr̥hītāḥ | tē nityamēva dvāramāśrayitumarhanti | sōmaśca nityō na phalacamasaḥ | brāhmaṇapakṣē vidhānābhāvāt | yadi sarvasōmōpamardēna phalacamasō bhavēttatō rājanyavaiśyapakṣayōrabhāvātsōmō ’pyanitya iti tulyatā syāt | sa tu yajamānacamasamātrānnirākr̥tō ’pi grahacamasāntarēṣu saṁbhavānnityaḥ | tēna dharmāstaṁ na vyabhicaranti | tatprayuktāḥ phalacamasasyēdānīṁ kathaṁ bhaviṣyantīti | kāryāpattyēti brūmaḥ | āha | kiṁ kāryāpattirupadēśātidēśābhyāmanyā, ētayōrēvāntargatā vā | atiriktēti kēcinmanyantē | na tu tathā sati pramāṇatvādhyavasānam | atō ’tidēśāntargatirēva vaktavyā | kathaṁ punaḥ prakr̥tāvēvātidēśaḥ kalpyata iti cēt | satyaṁ nāvakalpatē yatra karmadharmātidēśō bhavati | na hyēkasya karmaṇaḥ svata ēva prakr̥tivikārabhāva upapadyatē | dravyadharmātidēśastvayam | samānē ’pi ca karmaṇi dravyabhēdaḥ pratyakṣaḥ | yathā ca karma sākāṅkṣaṁ karmāntarāddharmāngr̥hṇāti tathā dravyamapi | tasmātphalacamasēnējyāṁ bhāvayētkathamanantaraṁviparivr̥ttērdravyasārūpyātsōmavadityavagatēratidēśasiddhiḥ | kiṁ bhavati prayōjanaṁ yadōbhayōrapi pakṣayōḥ sōmadharmāḥ kriyantē | satyapyubhayatra karaṇē yathaivānyatraupadēśikātidēśikayōḥ guṇakāmapravr̥ttyapravr̥ttā prayōjanaṁ bhavatastathēhāpi draṣṭavyam | nivr̥ttivaddravyabhēdādityapi hi śakyaṁ vaktum | yē hi sōmasyābhiṣavamānādiṣvāśritāḥ phalasādhanatvēnāvagatāstē kathaṁ phalacamasasthāḥ sādhayiṣyanti | kratusādhanatvēna phalacamasaḥ pravartamānō ya ēva tadaṅgapātinaḥ kratvarthēna kriyantē tānēva śaknōti grahītuṁ na phalārthān | ataḥ siddhā tannivr̥ttiḥ | anēnaivōhō ’pi
[p. 1058]
kartavya ityuktaṁ bhavati | samānē ’pi hi karmaprakaraṇē dravyasāmānavidhyabhāvātkāryāpattipuraḥsaraṁ prāpnuvataḥ sōmapadasyāśaktērvikriyā vijñāyatē || 36 ||


iti nityanaimittikayōrasāmānavidhyādhikaraṇam || 13 ||
pratinidhāvapyayamēva nyāyaḥ prāpnōti || 37 ||

yadi nīvārāḥ svēnaiva mahimnā karmasādhanaṁ bhavēyustataḥ kāryāpattyā dharmaiḥ saṁbadhyēran | na tu tēṣāṁ sādhanatvē kiṁcitpramāṇamasti | yē hi tāvadvrīhidharmāḥ katipayā dr̥śyantē tadupāditsayā puruṣaḥ pravartamānō nāntarīyakatvānnīvāratvamupādattē na karmāṅgatayā | vrīhi dharmāḥ punarvīhiśabdēna pratyakṣēṇaiva cōditā iti samānavidhānāḥ | na hi nīvārēbhyō vrīhibuddhirvyāvartata iti vakṣyati ‘samānyaṁ taccikīrpā hi’ iti | tēnāha tadvadēvāsau pravartata iti || 38 ||


[p. 1059]
aśāstracōditaśca pratinidhirarthātkriyatē | tasmādapi niṣpramāṇakamasya kāryāpannatvamiti kēcit | na tu pratinidhiraśāstralakṣaṇaḥ | pradhānasamāpticōditatvāt | yadi vā ’śāstralakṣaṇaḥ syānnaiva kriyēta | na ca tadakaraṇātkaściddōṣaḥ syāt | ata ēvaṁ varṇayitavyaṁ sūtram | aśāstralakṣaṇatvānnīvāratvasya kāryāpattirnnāsti | yē tu vrīhidharmāḥ pradhānacōdanayā sakaladharmāsaṁbhavācca vrīhicōdanayā vikalā āśritāstē ’rthāntaratvābhāvānna kāryāpannāḥ || 39 ||


iti mukhyapratinidhyōḥ sāmānavidhyādhikaraṇam || 14 ||
yadyaśāstralakṣaṇatvānnīvāraṇāṁ kāryāpattirnāsti | pūtīkānāṁ tarhi śāstralakṣaṇatvādanityatvācca phalacamasavatkāryāpattiprasaṅga iti prāptē ’bhidhīyatē |

yāgasādhanatāṁ kuryātpūtīkānāṁ yadi śrutiḥ |
tataḥ syātkāryavartitvaṁ na tvēvaṁ sā pravartatē ||

sōmanāśē hi pratinidhyapēkṣāyāṁ satyāṁ pūtīkā vidhīyantē naṁ yāgasādhanāpēkṣāyām | atō ’yaṁ pratinidhiniyama ēva bhavati, yatsakalasōmadharmāsaṁbhavē vikalānsōmadharmānutpādayēttatpūtīkagatāniti | vakṣyati hi ‘niyamārthaḥ kvacidvidhiḥ’ ‘tannityaṁ taccikīrṣā hi’ iti ca | ataśca naivātra pūtīkatvaṁ karmāṅgaṁ, kiṁ tarhi, sōmadharmōpalakṣaṇārtham | tēna śrutilakṣaṇasyāpi pūrvēṇāviśiṣṭatvamiti | tēnēhāpi tadēva cintāyāḥ prayōjanam | ataśca
[p. 1060]
tadāśrayasya tadbuddhyanapāyādguṇakāmaiḥ pravartitavyam | anyē tvāhuḥ | sakalavyaktyāśrayiṇō hi guṇakāmā vaikalyādiha na pravartantē | nityasya hi karmaṇō ’vaśyaṁ prakramātprakrāntasya ca sarvasyāvaśyasamāpanīyatvātkiṁciddharmavaikalyē ’pyavaiguṇyābhyanujñā yujyatē | yathā tu kāmyānāṁ pratinidhibhiḥ prakramō nāsti tathā guṇakāmairna pravartitavyam | yadi tu prakrāntē kasmiṁścidguṇakāmakalpē dravyanāśē sati pratinidhīyatē tatastasyāvaśyasamāpanīyatvādvikārēṇa pratinidhinā vā tulyaṁ samāpanamityūhānūhāvēva prayōjanam || 40 ||


iti mukhyamandasadr̥śapratinidhyōḥ sāmānavidhyādhikaraṇam || 15 ||
anēkagrahacamasayāgābhyāsātmakaścatuḥsaṁsthō jyōtiṣṭōmō ’vadhāritaḥ | sarvasaṁsthāsu tu jyōtiṣṭōmarūpamanusyūtam | yathaiva dēvadattasya rathānōpavēśanagamanaśayanādyavasthābhēdē ’pi dēvadattatvaṁ nāpaiti tathā jyōtiṣṭōmātmanaḥ saṁsthāntarōpajanāpāyē tattvaṁ nāpaiti | saṁsthānāṁ ca virōdhādanyōnyaṁ samāvēśō nāsti | jyōtiṣṭōmarūpaṁ tu sarvatrāviruddhamanuvartatē | sa ca jyōtiṣṭōmaḥ phalāya cōditaḥ ‘jyōtiṣṭōmēna svargakāmō yajēta’ iti | tathōkthyādisaṁsthānāmapi ‘paśukāma ukthyaṁ gr̥hṇīyāt’ ityādi phalē vidhānam | tamēvaṁvidhaṁ jyōtiṣṭōmaṁ prakr̥tya dīkṣaṇīyādayō dharmāḥ samāmnātāḥ | tē saṁdihyantē, kiṁ sarvasaṁsthajyōtiṣṭōmōddēśēnāmnātā uta kēvalāgniṣṭōmasaṁsthōddēśēnēti | na tvayamupanyāsō yuktaḥ | na hi dharmasaṁbandhavēlāyāmuddiśyamānasya jyōtiṣṭōmasya kācitsaṁsthā viśēṣaṇatvēna śrūyatē | yadyapi kathaṁcicchrūyēta tathā ’pyuddiśyamānaviśēṣaṇatvānna vivakṣyēta | na cōkthyādigrahaṇāṁśēna jyōtiṣṭōmasya grāhakatvaṁ, phalasādhanabhāvāddhi tatrōkthyādaya ēvētikartavyatāvantō bhavanti | jyōtiṣṭōmastatrāśrayatvēnōpasarjanabhāvānna dharmagrahaṇayōgyō vijñāyatē |
[p. 1061]
‘jyōtiṣṭōmēna svargakāmaḥ’ iti caitadvākyagatasya jyōtiṣṭōmasya dharmasaṁbandhaḥ sarvasaṁsthāsvaviśiṣṭa ityagniṣṭōmasaṁsthamēvētyayuktam | ata ēvaṁ vaktavyam | kiṁ jyōtiṣṭōmasyaivaitaddharmāmnānamutōkthyādīnāmapi saṁsthānāmiti | taccaivaṁ samarthanīyamētadēva granthēnōktamiti | yadyapi saṁsthābhirdharmā gr̥hyantē tathāpi tāsāṁ svayamakriyātmakatvājjyōtiṣṭōma ēvāśrayatvāddvāraṁ bhavatīti kiṁ sarvasaṁsthaṁ prakr̥tyētyāha | kiṁ dvārabhūtaṁ phalavantaṁ ca prakr̥tyōta phalavantamēvētyarthaḥ | yadā ca kēvalajyōtiṣṭōmārthatvaṁ tadā tadasādhāraṇatvātpariśēṣādvā ’gniṣṭōmasaṁsthasyaiva jāyata iti tatsaṁsthasya vyapadēśaḥ | ukthyādiṣu hi yadyapi jyōtiṣṭōmasyāpi grāhakatvamasti tathāpi tanna vyajyatē kimuvathyādigr̥hītā dharmā ētasya dvāratvādbhavantyutātmīyaphalasādhanatvāditi | agniṣṭōmasaṁsyā cāsya nijamaṅgam | atastatsaṁsthō gr̥hṇannayaṁ gr̥hṇātīti śakyatē vaktum | tasmātsamyagupanyastam | dharmasādhāraṇyaṁ cōpadēśātidēśābhyāṁ pakṣadvayē ’pyabhyupagamyata ēvēti vidhānagrahaṇam | kiṁ prāptam | jyōtiṣṭōmēna saha samānaṁ saṁsthānāṁ dharmavidhānam | kutaḥ | prakaraṇāviśēṣāt | jyōtiṣṭōmō hi phalavattvādupajātakathaṁbhāvastadanuvr̥ttisaṁnidhau samāmnātāndharmān gr̥hṇāti na jyōtiṣṭōmatvēna | taccōkthyādīnāmētēṣvēva dharmēṣu sarvamaviśiṣṭam | upadēśāsaṁbhavē cātidēśō bhavati | tasmādupadēśa ēva sādhāraṇa iti || 41 ||

ājyaśēṣasya pratipattiṁ vidadhattulyavatsaṁsthākratuprakaraṇasaṁbandhitvēna kīrtayati | yadyagniṣṭōmō juhōti yadyukthyastēnaiva śēṣēṇa paridhimanakti | yadyatirātraḥ, ētadēva hōmayajuḥ, yamagnē pr̥tsu martyamiti japanhavirdhānaṁ pratipadyētēti | atō vijñāyatē sarvō ’ṅgavidhiḥ sādhāraṇa iti | sāmānyatō dr̥ṣṭamivāyuktamuktam | yadi hi vākyavaśēna kiṁcitprakaraṇāmnātaṁ saṁsthābhiḥ saṁbadhyatē tataḥ kimasaṁyuktasaṁbandhēnāpi yuktaṁ bhavitum | na hi ‘dvādaśāhīnasya’ ityādiṣu śēṣadharmāṇāmapyahīnārthatvamāśaṅkitam | yāvadvacanaṁ
[p. 1062]
kṣayitvādvacanānāmityēvaṁ vyācaṣṭē | yadi hi sāmānyavihitamagniṣṭōmasaṁsthasyaiva syādvinā ’pi tadupādānēna tadaṅgatvasiddhērnātrāgniṣṭōmaṁ saṁkīrtayēt | yatastu saṁkīrtayatyatō manyāmahē nūnamaviśēṣitamagniṣṭōmasya na labhyatē | taccaivaṁ na labhyatē yadi saṁsthānāmapi sādhāraṇa prakaraṇam | kēvalajyōtiṣṭōmaprakaraṇapakṣē tu punaḥśrutiranarthikā syāt | tathōkthyādīnāmapi yadi prakaraṇamasti tatō ’nyataranirdhāraṇārthaṁ yadiśabdōpabaddhaṁ grahaṇaṁ yuktam | aprakr̥tatvē tu ‘dvādaśāhīnasya itivadvinaiva yadiśabdēna saṁbandhaḥ syāt | na hi jyōtiṣṭōmaprakaraṇē sthitasyaivaṁ vādō yujyatē | yadi jyōtiṣṭōmastata ētat | yadi dvādaśāhastatō ’mukamiti | anēkasaṁnihitāpēkṣaṁ hyētadvacanaṁ bhavati | atō ’pi samānaṁ prakaraṇam | aparaṁ liṅgam | ‘āgnēyamajamagniṣṭōma ālabhēta’ ‘aindrāgnamukthyē dvitīyam |’ ‘aindraṁ vr̥ṣṇiṁ ṣōḍaśini tr̥tīyam’ iti | samānavidhānatvē pūrvapūrvō hyuttarōttaratra pratyakṣaśrutatvātkriyata iti dvitīyatr̥tīyadarśanamupapadyatē | vikārapakṣē tu pratyakṣaśrutairaindrāgnādibhirāgnēyē bādhitē sarvatraika ēva syāt | nanu ca pratyakṣaśrutatvē ’pi saṁsthāntarē saṁsthāntarāsaṁbhavānnirnimittaḥ pūrvaḥ pūrvō na prāpnōti | yō hyagniṣṭōmastōtrē samāpyatē sō ’gniṣṭōmō na tadvanmātram | yaścōvathyādiṣu samāpyatē nāsau pūrvatra samāptō bhavati | tēna dvitīyadarśanādyaprasaṅgaḥ pakṣadvayē ’pi tulyaḥ | satyaṁ saṁsthānimittatvē tulyaḥ | stōtranimittatvē tu samuccayaḥ | tathā ca bhāṣyakāra āha—dvē hi tatra nimittē agniṣṭōmastōtramukthyastōtraṁ cēti siddhavadētadbravīti | kathaṁ punaḥ saṁsthāstōtrasādhāraṇāgniṣṭōmādisamabhivyāhārē tulyē stōtranimittatvamēvāṅgī kriyatē na saṁsthānimittatvam | tāsāṁ hi phalavattvēna prayōjanavattvādaklēśēnaiva nimittatvamāpadyatē | tatra kēcidāhuḥ | satyapi śabdasādhāraṇyē śāstrasya mahāviṣayatvānugrahārthaṁ stōtranimittatvāśrayaṇamiti | athavā stōtraviśēṣitāyā ēva saṁsthāyā ēvaṁśabdakatvātpūrvatarapratītaviśēṣaṇanimittatvasaṁbhavē jaghanyaviśēṣyanimittatvakalpanā na yuktā | yadvākr̥tyadhi
[p. 1063]
karaṇanyāyēnaiva stōtrēṣu mukhyaḥ śabdaḥ saṁsthāyāṁ lākṣaṇikaḥ | śrutyasaṁbhavē ca lakṣaṇāśrayitavyā | śaknōti ca stōtramapi saptamīnirdēśānnimittatvaṁ pratipattum | niṣphalānāmapi ca bhēdanādīnāṁ vacanasāmarthyānnimittatvamiṣṭam | athavā ‘saṁdigdhēṣu vākyaśēṣāt’ ityēvaṁ stōtrāśrayaṇam | satyapi vā saṁsthānāṁ mukhyatvē vyavadhāraṇakalpanayā vākyaśēṣēṇa stōtraparigrahaḥ | ēvaṁ hi śrūyatē ‘āgnēyamajamagniṣṭōma ālabhēta’ ‘āgnēyō hyagniṣṭōmaḥ’ iti | katarasminnagniṣṭōmē, ya āgnēyaḥ | stōtrasya ca stutibhāgagnirdēvatā vidyatē na saṁsthāyāḥ | sā hi vyāpāraparityāgātmakatvādabhāvabhūtā | na cābhāvasya dēvatayā kāryamasti | yāgābhyāsē ’pi hi yā dēvatā sā tasyaivāgnēyatvaṁ karōti na saṁsthāyāḥ | na ca sa ēva saṁsthā | taduttarakālaudāsīnyavacanatvātsaṁpūrvasya tiṣṭhatēḥ | na cānyagatayā dēvatayā ’nyasya vyapadēśō bhavati | tathōkthyaṣōḍaśinōrapi darśayitavyam | api ca ‘aindrāgnānyukthyāni’ iti sphuṭamēva stōtragrahaṇam | na hi saṁsthā, ukthyānītyanēna śabdēnōcyatē | tasmātsati stōtranimittatvē yuktaḥ samuccaya iti | nanu vikārapakṣē ’pyadr̥ṣṭārthatvātpaśuyāgānāmanyōnyakāryāpattyasaṁbhavādupapadyata ēva samuccayaḥ | tathā hi |

nānumānikamātraṁ yattatpratyakṣēṇa bādhyatē |
virōdhē sati bādhō hi virōdhaścaikagōcaraḥ ||

yadi hi pratyakṣaśrutatvamēva kēvalaṁ virōdhanirapēkṣaṁ bādhakāraṇaṁ sthāttatō na kiṁcinna bādhyatē kratvantaragataṁ dr̥ṣṭārthamadr̥ṣṭārthaṁ vā tulyakalpamatulyakalpaṁ vā | na caitadiṣṭam | ata ubhayōḥ pakṣayōḥ samuccayadarśanamupapannam | tathā ca vakṣyati ‘prakr̥tiliṅgāsaṁyōgāt’ iti | tathā ‘prājāpātyēṣu cāmnānāt’ ityādāvēvaṁjātīyakānāṁ tatra tatrāvirōdhātsamuccayaṁ vakṣyati | tatraivaṁ samādhimāhuḥ | astyēvātra prakr̥tiliṅgasaṁyōgaḥ savanīyasamākhyānimittaḥ | sarvē hyētē savanīyaśabdēnōktāḥ | tasmātsamākhyānāttulyakāryatvē sati, asti virōdha iti prāpnōti bādhaḥ | yadyēvaṁ, tataḥ samānavidhānatvē ’pi sāmānyaviśēṣalakṣaṇabādhaprasaṅgaḥ | pūrvapūrvō hi paśurmahāviṣayatvātsāmānyavihitō bhavati | uttara uttarō ’lpāvakāśatvādviśēṣavihitaḥ | bādhyatē ca sāmānyaṁ sāvakāśaṁ vā viśēṣēṇa niravakāśēna vā | kēcittvāhuḥ | sarvāntyasya kēvalasya niravakāśatvādatyantaviśēṣasthatvā
[p. 1064]
dvādhakatvaṁ bhavēnna madhyamayōḥ | satyapi bahvalpaviṣayatvē pramāṇagatistulyā | yathaivāgnēyaḥ saṁsthācatuṣṭayaviṣayatvātsādhāraṇō bhavatyēvamaindrāgnō ’pi saṁsthātrayasādhāraṇaḥ | yāvatā ca yatnēnāsau prāpnōti tāvatā ca pūrvō ’pi | mēṣyāstu saṁsthānimittatvē ’pyadōṣaḥ | na hi tadadhikā jyōtiṣṭōmē saṁsthā ’sti | tasmādabādha iti | ucyatē | yadyapi na bādhastathāpi vikalpastāvatprāpnōti | na hi tulyārthānāṁ kvacitsamuccayō dr̥ṣṭaḥ | sēyamubhayataḥpāśā rajjuḥ | yadi tāvatkiṁcidapi kāryānyatvaṁ samuccayasiddhyarthamabhyupagamyatē tatō vikārapakṣē ’pi samuccayaḥ | atha tatra bādhaṁ samarthayituṁ kāryaikatvaṁ kalpyatē tataḥ sāmānavidhyē ’pi vrīhiyavādivadasamuccaya iti | na caitatpūrvapakṣavacanamātraṁ siddhāntē ’pi darśanamēvāgatyā vacanīkr̥tya samuccayaṁ vakṣyati ‘vacanāttu samuccayaḥ’ iti | tadavaśyaṁ vaktavyō viśēṣaḥ | sa ucyatē |

samānavidhipakṣē hi sarvē sarvāṅgabhāvinaḥ |
tānnimittavaśaprāptānna samākhyā nivartayēt ||

sarvē hi paśavaḥ sarvatra prāpnuvantō yatpūrvasaṁsthāsu parē na bhavanti tannimittābhāvāt | pratyakṣēṇa tu nimittēna pūrvaḥ pūrvaḥ paratra vākyātprāpnōti | tatra kiṁ samākhyayaikakāryatvaṁ kalpayitvā bādhavikalpayōranyatara āśrīyatāmuta vākyaprāptasamuccayānurōdhēna kāryānyatvaṁ kalpyatāmiti vākyabalīvastvātsamuccayēna bhavitavyam | yathā prayājānuyājādīnāṁ satyapi samākhyaikatvē vākyasāmarthyātkāryānyatvaṁ samuccayaśca | atidēśē punaḥ, samākhyayā kāryaikatvam, atidēśēna kāryānyatvaṁ ( tēnāpi samuccayaḥ ) | tasmāccōpadēśāntargatā samākhyaiva balīyasīti tatkr̥taṁ kāryaikatvamāśritya virōdhādbādhaḥ parigr̥hyēta | vikārē ca prakr̥tiliṅgasaṁyōgāpēkṣā vidyata iti kāryāpattirvijñāyatē | na tu samānavidhipakṣē prakr̥tiliṅgasaṁyōgaḥ kaścit, yēna kāryāpattiravadhāryēta | kēcittvāhuḥ | samānavidhitvē parasparānapēkṣairdravyadēvatāsaṁyōgaiḥ karmabhēdō ’vasīyatē | vikārē punaratidēśaprāptayāgānuvādēna guṇamātraṁ vidhīyatē | tataścaika ēva yāgaḥ syānna dvitīyādaya iti | sa tvayaṁ guṇavidhiraindrāgnē saṁbhavēnnēndrasarasvatyōḥ | anēkadra vyadēvatāvidhānēna vākyabhēdaprasaṅgādēkāntēna karmāntaratā | tēnaivaṁ samarthanīyaṁ, karmāntaramēvēdaṁ vidhīyamānaṁ kimapūrvāntarasādhanatvaṁ pratipadyatāmuta prākr̥tasavanīyāpūrvamēva sādhayatviti | pūrvakḷptāpūrvaviniyōgamātrē saṁbhavati nāpūrvāntaraṁ kalpayitvā tatsādhanatvādhyavasānaṁ yuktam | tathā ’ttidēśaprāptasavanīyāpūrvamapi sādhanāpēkṣāvēlāyāṁ pratyakṣaśrutasavanīyaparityāgēna na savanīyāntaraṁ gr̥hṇāti | sarvāpēkṣāsu prakr̥tāsaṁbhavēnāprakr̥tagrahaṇādyāgagatō ’pi
[p. 1065]
vyāpāraḥ prākr̥tēnaivāpūrvēṇa kḷptasaṁbandhō na śaknōtyapūrvāntarasaṁbandhaṁ pratipattum | kathama kḷptasāmarthyaṁ sabanīyāntaraṁ prākr̥tamapūrvaṁ sādhayatīti cēt | yathētarasminpakṣē ’pūrvāntaraṁ yāgagataṁ vyāpāramityadōṣaḥ | kastarhyanayōrviśēṣaḥ | ucyatē | yadā yāgagatavyāpārēṇāpūrvāṇyapēkṣyantē na tadā vaikr̥tasavanīyāpūrvaṁ kḷptaṁ, yattasminnaṁśē nipatēt | yadā punarapūrvēṇa karmāpēkṣyatē tadā savanīyatvaprakr̥tiliṅgasaṁyuktaṁ karmāntaraṁ vidyamānamavabudhya prākr̥taṁ nirākarōti | prakr̥tau cāpūrvakalpanāvasarādvidhīyamānasavanīyacatuṣṭayānuniṣpādyapūrvacatuṣṭayaṁ kalpyatē | na hi tatra jñāyatē kataratpūrvataraṁ kḷptaṁ yasya sādhanāntarasaṁbandhaḥ syāt | karmālōcanavēlāyāṁ hi karmarūpāṇyēva dr̥śyantē | apūrvakalpanā ’pi yugapadbhavatīti na jñāyatē viśēṣaḥ | vikārapakṣē tu jñāyatē prākr̥tasya pūrvataraṁ kḷptirityavaśyāvahēyē ’nyatarasminkarmaṇi viprakr̥ṣṭaṁ prākr̥taṁ hātavyaṁ bhavatīti bādhaprasaṅgaḥ | nanu ca vikārapakṣē ’gniṣṭōmasaṁsthāyā ēva vikārabhūtāḥ parāḥ saṁsthā bhavanti na parasparēṇēti kēvalasyāgnēyasya prāptasya parairbādhātsarvatra dvitīyasya darśanaṁ na syādityētāvanmātraṁ vaktavyaṁ kimucyatē tr̥tīyasya darśanaṁ na prāpnōtīti | naiṣa dōṣaḥ | yadi tvayamaindrāgnādīnāṁ paratra prāptānāṁ bādhādadarśanaṁ brūyāttatō niṣpramāṇakaṁ vadēt | ayaṁ tvadarśanamātraṁ vadati | taccāgnēyasya bādhānmadhyamayōścāprāptētavapannamēva | tēnaiva cāgnēyō bādhyētētyāha—na pūrvaḥ pūrvaḥ parēṇēti | tasmātsamānavidhānāḥ || 42 ||

ukthādayaḥ samāptiviśēṣāḥ phalasādhanatvēna cōdyamānāḥ samāptimantamāśrayamapēkṣamāṇāḥ prakr̥taṁ jyōtiṣṭōmaṁ samāśrayantastasya nijāmagniṣṭōmasaṁsthāṁ vikr̥tya niviśanta iti vikāraśabdēnōcyantē | nanu cōkthyādīnāṁ samāptitvē siddhē samāptimadapēkṣā bhavati | na caiṣāṁ prāg jyōtiṣṭōmasaṁbandhātsamāptitvasiddhiḥ, ārambhamadhyāpēkṣatvātsamāptiśabdapravr̥ttēḥ | atha prathamaṁ tatsaṁbandhastataḥ prathamaṁ kratvarthatvē ’
[p. 1066]
vadhāritē phalasaṁbandhābhāvāt ‘sa nityasya samatvāt’ ityēvamavikāratvaprasaṅgaḥ | kiṁca |

grahaṇādau ca vispaṣṭē cōdyamānē phalaṁ prati |
saṁsthānāṁ phalasaṁbandhaḥ kathamadhyavasīyatē ||

tatra kaicidāhuḥ | grahaṇādīnāmapi phalasaṁbandhē ’dhikaraṇaṁ gacchatyēva kiṁ jyōtiṣṭōmārthō dharmavidhiruta grahaṇādyarthō ’pīti | saṁsthāśabdaḥ kathamiti cēt | tēṣāṁ grahaṇādīnāmantē vidhānātsamāptisaṁbandhō ’stīti tacchabdalābhaḥ | ‘paśukāma ukthyaṁ gr̥hṇīyāt’ ṣōḍaśinā vīryakāmaḥ stuvīta’ iti pūrvasamāptyuttarakālaṁ cōdyamānānāṁ samāptyantaravyapadēśabhāktvaṁ bhavati | anyē tvāhuḥ | grahaṇādayō ’pyatra phalavatsamāptyaṅgatvēna prāptā ēva sādhyasādhanasaṁbandhavidhiparē vākyē nirvapatyāsabhativadanūdyanta iti | kutaḥ |

saṁkrāntavidhisāmarthyē pratyayē dhāturucyatē |
tasmānnāmnaḥ phalaṁ hyētadbhavēdindriyakāmavat ||

nanu ca ‘ukthyaṁ gr̥hṇīyāt’ iti sāmānādhikaraṇyaprayōgānnāmāpi grahaṇādīnāmēva syāt | naitadēvam | ukthyastōtrasaṁbandhāddhi samāptirēvōkthyaśabdēnōcyatē, tatsaṁbandhādgrahaṇa upacaryatē | na ca mukhyasaṁbhavē gauṇaḥ parigr̥hyatē | nityuṁ tu yajñasāmānādhikaraṇyēnōkthyādīnāṁ prayōgō dr̥śyatē, ‘ukthyēna yajētōkthyō yajñaḥ’ iti | tathā ‘ṣōḍaśinā yajatē ṣōḍaśī yajñaḥ' | savai ṣōḍaśī nāma yajñō ’stīti | sa cātyantāvyatiriktasamāptivacanatvē ’vakalpatē na grahastōtravacanatvē | ṣōḍaśīti ca puṁliṅgaḥ samāptivacana ēvōpapadyatē | napuṁsakaliṅgasya stōtravacanatvāt | yastu puṁliṅgaprayōgaḥ stōtrē kvaciddr̥śyatē yathā ‘ēkaviṁśaḥ ṣōḍaśī’ iti, sa gauṇa iti pratipattavyam | iha vākyaśēṣē puṁliṅgaḥ ṣōḍaśī pratīyata iti saṁsthāvacanaḥ | ‘atirātrēṇa prajñākāmam’ iti vispaṣṭamēva saṁsthāvacanatvam | na hi tatra kriyāntaramupāttam | yajirapi ca ṇyarthōpasarjanatvēna śrutaḥ klēśēna pradhānīkartavyaḥ | tasmādrātrimatītya yā samāptiḥ sā phalēna saṁbadhyatē | yadi ca grahaṇastōtrayōḥ phalasaṁbandhaḥ syāttatastayōḥ kriyātvādāśrayāpēkṣā nāstīti svatantrayōrēva prayōgaḥ prāpnōti | tatra ca prakaraṇāmnānaprayōjanamukthyādiśabdaprayōgaśca na jñāyēta | tasmādapi samāptayaḥ phalavatyaḥ | kathaṁ tu prāk kratusaṁbandhātsamāptitvamiti | kēcittāvadāhuḥ | ‘sapta sōmasaṁsthā agniṣṭōmō ’tyagniṣṭōma ukthyaḥ ṣōḍaśyatirātrō vājapēyō ’ptōryāmaḥ iti smaraṇātsōmamātrasamāptivacanatvē siddhē karmāntarāṇyanādr̥tya
[p. 1067]
sōmayāgamātrē ’pēkṣitē prakaraṇājjyōtiṣṭōmasyāśrayatvasiddhiriti | anyē tu manyantē | jyōtiṣṭōmasya kvacidabhyāsaviśēṣē samāptyantaraṁ vijñāyatē yadutpadyamānamēvōkthyādivyapadēśaṁ labhatē phalasaṁbandhaṁ ca tatra śrutibalīyastvātprakaraṇalabhyaṁ kratvarthatvaṁ bādhyatē | yastvāśrayāśrayisaṁbandhaḥ sō ’nuguṇatvādāśrīyatē |

aparaṁ darśanam | ukthyādiśabdavācyaṁ kimapi prathamamēva phalēna saṁbadhyatē | kiṁ punastadityapēkṣāyāṁ vacanāntarēṇa jyōtiṣṭōmasya samāptyantaraṁ vijñāyatē | yadvā ’bhyāsaviśēṣa ēvāyaṁ vacanāntarājjyōtiṣṭōmasyāntē niviśamānaḥ phalāya cōdyatē | tēna vā tasminvā kratuḥ saṁtiṣṭhata iti saṁsthāśabdēnābhidhīyatē | kēcitpunarmanyantē | saṁsthā nāmāntyayāgābhyāsānantaraṁ yā kriyōparatiḥ sā ’bhidhiyatē | na cākriyātmakatvāttasyāḥ phalasādhanatvaṁ yuktamatastadupalakṣitō ’bhyāsaścōdyata iti | anyē tvāhuḥ | vacanasyātibhārābhāvādabhāvō ’pi cōdyamānaḥ phalasādhatvēna naiva virudhyata iti | yathā ‘akurvanvihitaṁ karma’ ityatrākaraṇasyāsataḥ pratyavāyahētutvam | athavā ’styēvātraudāsīnyapratipattirūpaḥ saṁkalpa ityavirōdhaḥ | iha ca yathā guṇātphalaṁ bhavati yathā ca kāmyō guṇō nityamarthaṁ vikarōti tadindriyakāmādhikaraṇagōdōhanādhikaraṇābhyāmupasaṁhartavyam | taddarśayati—“guṇādēvaṁjātīyakē phalaniṣpattiḥ” | ēvaṁ hi śrūyatē ‘“paśukāma ukthyaṁ gr̥hṇīyāt' | na jyōtiṣṭōmakāma ukthyagrahaṇakāmō vā”, ityanēna kratvarthatvaṁ nirākarōti | kratvarthatvē hi sati, antarēṇāpi kāmapadōpabandhaṁ tadupakārakamēvaitatkartavyamiti vijñāyatē | yadi cōkthyagrahaṇasvarūpamātraṁ cikīrṣyēta tatō ’rthādukthyagrahaṇakāmasyaiṣa vidhirbhavēdyasyaivaṁ prārthanamukthyagrahaṇasvarūpamātraṁ kathaṁ nirvartatāmiti | tattu dvayamapi paśukāmōpādānādanavakḷptam | ataḥ kāmyatvādasti gōdōhananyāyēna vikāratvam |“tatra kathamiti”—itikartavyatākāṅkṣāyāṁ jyōtiṣṭōmagr̥hītētikartavyatā ’tidiśyatē | kaḥ punariha prakārō yēnētikartavyatā gr̥hyatē | yadi tāvatsaṁnidhānaṁ tataḥ samānavidhānamēvābhyupagataṁ bhavati | na hyatidēśasya saṁnidhiḥ kāraṇaṁ, sārūpyaprabhavatvēna vakṣyamāṇatvāt |
[p. 1068]
atha kāryāpattyā, tatrāpi kāraṇāntaratvaṁ nirākr̥tam | na ca dīkṣaṇīyādayaḥ saṁsthādharmāḥ | yataḥ kāryāpannē saṁsthāntarē bhavēyuḥ | na jyōtiṣṭōmasyōkthyādayaḥ kāryē vartantē | yatastaddharmānpratipadyantē | ētēnātidēśapakṣaḥ pratyuktaḥ | yō hi manyatē ’tidrēśēna dharmā bhaviṣyantīti, tasyāpyatidēśakāraṇaṁ sārūpyaṁ nāstīti | yadyapyagniṣṭōmasya saṁsthayā sāmānyamasti | jyōtiṣṭōmasya tu na kiṁcidukthyādisārūpyamityaprakr̥titvam | ata ēva ca bhāṣyakārō ’pi“saṁnidhānā”dityētāvanmātramuktvā tūṣṇīṁbhūtaḥ | tēna vaktavyamētat | ucyatē |

atidēśō ’yamityētatpurastādēva sādhitam |
na ca sārūpyamēvaikamatidēśasya kāraṇam ||

yathā ‘dadhnēndriyakāmasya’ ityatra vyākhyātaṁ, vinā ’pi sārūpyēṇānyathā tatphalāprāptēratidēśō bhavati | sārūpyaṁ hi prakr̥tyupasthāpanadvārēṇōpayujyatē nādr̥ṣṭōpakāranirvr̥ttyā | tadihāntarēṇāpi sārūpyamāśrayatvapratipattiḥ saṁnidhānādastyēva | bhāṣyakārō ’pyētadēva saṁnidhānamāha, na dīkṣaṇīyādisāmīpyam | āśrayatvēna hi gr̥hītō jyōtiṣṭōmaḥ śaknōti dīkṣaṇīyādyapūrvajānitaṁ svagataṁ vyāpāraṁ bōdhayitumiti siddhō ’tidēśaḥ | āha |“kathaṁ punaryēyamitikartavyatā sā nityasya, na punarasyaiva kāmyasya, sādhāraṇī vēti” |

tatra sādhāraṇītyēṣa nyāyyaḥ pakṣō ’sya saṁmataḥ |
kāmyasyaivēti sōlluṇṭhaṁ pūrvōktākṣamayōditam ||

yadi yuktyā vinaivēyaṁ nityasyētyabhidhīyatē |
kāmyasyaivēti kiṁ naitadayuktataramucyatē ||

atha tvayuktiyuktatvānnaivamabhyupagamyatē |
hanta sādhāraṇītyētatsayuktikamihōcyatām ||

yadi vinaiva pramāṇēna kēvalanityārthatvaṁ tvamicchasi hanta madicchayā ’pi kēvalakāmyārthatvamēvāstu | atha punaridamapramāṇakamiti nāśrīyatē tataḥ pramāṇavatsādhāraṇyamiṣyatāmiti | tatrātiśayōktimasahamānō bhāṣyakāraḥ sādhāraṇapakṣē cōpakariṣyatīti
[p. 1069]
niṣpramāṇakamapi kēvalakāmyapakṣamēva tāvannyāyēna nirākarōti—yatra yatra“guṇē kāmastatra tatra kriyāyāṁ sādhyamānāyāṁ nānyathēti” | yadi nāma guṇaḥsvātantryēṇētikartavyatāṁ grahītuṁ śaknuyāttata ēvaṁ syāt | sa ca kathaṁ śaknuyāt, yadi karaṇairēvētikartavyatā saṁbadhyēta | yadi ca guṇānāṁ svatna ēva bhāvanāviśēṣaṇatvaṁ bhavēt | na tāvatkaraṇairitikartavyatā saṁbadhyata ityuktam | saptamanavamādyayōśca vakṣyati bhāvayētkathamityapēkṣya bhavati na karaṇēna kathamiti | yasyāṁ tu bhāvanāyāṁ dhātvarthāḥ karaṇaṁ bhavanti tasyāṁ tē vastvantaranirapēkṣāḥ paścāttanamaruṇaikahāyanīnyāyalamyamitikartavyatāsaṁbandhaṁ labhantē | yasyāṁ punarguṇānāṁ karaṇatvaṁ tasyāṁ dhātvarthaviśēṣādvinā karaṇatvānupapattēḥ sādhyabhūṁtō dhātvarthō ’parō ’pēkṣitavyaḥ | na hi vyāpārasāmānyasya guṇairutpattiḥ śakyā | na ca kriyāviśēṣasādhayan guṇaḥ sāmānyasādhanatvaṁ bhajatē | tēna yasyāṁ bhāvanāyāmavasthitō guṇa itikartavyatāṁ gr̥hṇāti tasyāṁ prathamatarasaṁniviṣṭō dhātvarthō ddaśyatē| tataśca tēna tāvatsaha prathamataramaruṇaikahāyanīva nniyamaḥ | yadi hītikartavyatāgrahaṇayōgyaḥ sa na bhavēttatō na gr̥hṇīyāt | sa tu phalavattvāditikartavyatādvārabhūtabhāvanāviśēṣaṇatvācca na kathaṁcinna gr̥hṇāti | tatra catuṣṭayamapyatra prathamataraṁ grahaṇaṁ prayuṅktē | bhāvanā tāvanna dhātvarthaviśēṣādvinētikartavyatāṁ śaknōti grahītum | guṇō ’pi ca na dhātvarthamanupanīya svatantraḥ śaknōti tannirapēkṣabhāvanārahitatvānnirviśēṣasya ca karōtyarthamātrasyānanuṣṭhēyatvādavyāpāratvācca grahītumityāśrayati | tathā, itikartavyatā guṇābhimukhaṁ gacchantī na dhātvarthamullaṅghya śaknōti gantumiti tanmukhē tāvatpatati | dhātvarthō ’pi svayamitikartavyatākāṅkṣaḥ san guṇārthamapi prasthitāmētāṁ grahaṇasamarthaḥ sankimiti parityajēt | atō ’tra phalāya cōditānāmukthyādīnāṁ jyōtiṣṭōmāśrayatvēnāvagatānāmitikartavyatāmākāṅkṣatāṁ prakaraṇēna dīkṣaṇīyādaya upanīyamānā mārgāntarābhāvādavaśyaṁ tāvajjyōtiṣṭōmamukhē patanti | na hyukthyādayaḥ samāptirūpāstatparihārēṇa grahītuṁ samarthāḥ | svamukhapatitāṁśca na kathaṁcijjyōtiṣṭōmastānupēkṣatē | taddarśayati—“nāsau sādhyasyābhavantī sādhanēna saṁbadhyatē | sa hītikartavyatāviśēṣa ēvaṁ cōdyatē, anēna phalasya sādhana”mukthyādi“sādhakaṁ ku”ryāditi | yathā ’sau sādhakō bhavati tathā kuryādityarthaḥ | tataśca karōtisaṁsparśādbhāvanayaiva saṁbandhaḥ | ēvaṁ ca sati nāsti sa prakārō yēna dhātvarthaṁ parihr̥tyānayētikartavyatayōkthyādayaḥ sādhakāḥ kriyēran |“kriyāyāmasādhyamānāyām”—ananugr̥hyamāṇāyāmityarthaḥ | yē tu tēnāsādhyamānāyāmiti—ukthyā
[p. 1070]
dinēti sabandhayanti tēṣāṁ pūrvaprastutētikartavyatāviśēṣaparityāgādasaṁbaddhatvam | tatra tatrakriyāyāṁ sādhyamānāyāmityanēna ca punaruktatvaṁ syāt | tēna“sādhakasyāpi”— guṇasya, itikartavyatāmicchatā sādhyasyāsau—dhātvarthasya, ityētadabhyupagantavyam | ēvaṁ sāmānyalakṣaṇamuktvā saṁprati prastutē viśēṣē yōjayati“sādhyaśca jyōtiṣṭōma”iti | tasmānna tāvatkēvalakāmyārthatvam |“atha kasmānna”sādhāraṇatvamiti—balavattvēna dvitīyapakṣōpanyāsaḥ | siddhāntavādyāha |“nityavadāmnānādi”ti | sarvatra hyaikarūpyē sati tantrasaṁbandhō ghaṭatē | na ca dharmānprati jyōtiṣṭōmasya saṁsthānāṁ caikarūpyamasti | dharmā hi kāmanimittasaṁyōgābhāvānnityavadāmnāyantē, yadaiva jyōtiṣṭōmastadaiva dīkṣaṇīyādayaḥ prayōktavyā iti | satyapi ca jyōtiṣṭōmē vinā paśukāmādinōkthyādayō na saṁbhavanti | na tvētāsu jyōtiṣṭōmaḥ kadācinnāsti | sarvatra samastātmanā pratyēkaṁ jātivatsamavētatvāt | ata ētē yathāmnātā jyōtiṣṭōmēna saha saṁbadhyantē, nānityābhiḥ saṁsthābhiḥ | nanu satyapyāsāmanityatvē jyōtiṣṭōmasyaikasya nityatvānnityavaddharmāmnānaṁ nityārthatvē na virōtsyatē | nityāmnānaṁ tāvattaṁ prati kr̥tārthaṁ bhaviṣyati | yadi tu tasminsatyēvānityō ’pyaparaḥ saṁbandhaḥ kalpyatē kiṁ nō bādhyatē | yō hyanityārthamēva nityavadāmnāyatē sa virudhyatē naivajātīyaka iti | naitadēvam | ēvaṁ sati tantraṁ tāvatparityaktam, aprayōjakalakṣaṇāpannatvāt | yadā hi nityavadāmnānaṁ nityārthatvēna tāvadvinā na bhavati kḷptē ca tādarthyē nirākāṅkṣībhūtē pāṭhē prasaṅgāditarasaṁbandha iti na sāmānavidhyam | itarathā hyēvaṁ dharmavidhiḥ syāt, nityamētān jyōtiṣṭōmē dharmānkuryātkadācicca yadā paśukāmādayō bhavantīti, tacca
[p. 1071]
vipratiṣiddhamēkasya vidhānasya | nanu dvāvētau prakaraṇāmnānānumitau vidhī | tayōrēkō nityavadvidhāsyati, aparaścānityavaditi | satyaṁ prayōgavacanayōrbhēdādavipratiṣēdhaḥ | prayōjyavacanāni tu nityānityaprayōgavacanānuvidhānādvipratiṣidhyantē | tēnaiṣāṁ nityatvāvighātamicchatā ’vaśyaṁ grāhakamapi tadbhūyamēvābhyupagantavyam | ataścāvyabhicārājjyōtiṣṭōmārthatvamēva yuktamiti | na“nvagniṣṭōmasaṁsthā ’pi kāmyēti”—yadā sarvasaṁsthānāmanityatvaṁ, na ca tadvyatiriktaṁ nityaṁ kiṁcijjyōtiṣṭōmarūpamasti tadā jyōtiṣṭōmēna nityavadgrahaṇāttadvārabhūtēna tulyakalpamēva sarvāsā dharmōpanayanamiti kva nityaḥ prayōga ityanavadhāraṇātkēvalānityārthaṁ balādvaikalpikanyāyēna bhaviṣyatītyata āha—sa nityasya samatvāditi | samau hi kratvarthapuruṣārthau vidhī | tau hi dvāvālōcya ‘ēkasya tūbhayatvē saṁyōgapr̥thaktvam’ ityēvamagniṣṭōmāntasya nityasyaiva kāmasaṁyōga iti | itarasya tu kēvalakāmasaṁyōgādanityatvamiti viśēṣaḥ | tēna yadyapi prayōgēṇēyamanityā tathāpi jyōtiṣṭōmasya nityatvādētasyāśca taṁ prati prāptirūpēṇa nityatvāttadgr̥hītadharmaparabhāgalābhāccāgniṣṭōmasyētyēvaṁ dharmāṇāṁ vyapadēśaḥ | atha vōkthyādiṣvapi prāptidvayē sati jyōtiṣṭōmāṁśēna yā prāptiḥ sōpadēśēna, yōkthyāśēna sā ’tidēśātmikēti vivēkaḥ || 43 || 44 ||


[p. 1072]
viśiṣṭavidhānasya nātibhāraḥ || 45 ||

r̥tukaraṇēṣu cōttaravidhau yatpūrvābhāvamanuvadati sa vikārapakṣē ’vakalpatē | cōdakaprātasya cōttarēṇa pūrvasya bādhitatvāt | sāmānavidhyē hi pratyakṣanimittasaṁnidhānātprāptē nimittē naimittikamavaśyaṁ kartavyamiti samuccayaḥ syāt | tatra pratiṣēdhaḥ pr̥thagvidhērupagamyamānō vākyaṁ bhindyāt | na hyatra dvitīyatr̥tīyādivadviśiṣṭavidhiravakalpatē | vidhipratiṣēdhayōrvipratiṣēdhāt, paryudāsāsaṁbhavācca | sarvaścēha savanīyapaśuviṣayaḥ pūrvapakṣavādyuktō nyāyaḥ siddhāntatvēnānusaṁghātavyaḥ | saṁsthānimittatvē hi sāmānavidhyē ’pi nimittābhāvādabhāvadarśanamupapadyētaiva | siddhāntē ’pi cādr̥ṣṭārthatvātsamuccayaprasaṅgē sati kratukaraṇasamākhyā prakr̥tiliṅgamiti yōjyam | kēcitpunarāhuḥ | pracaraṇīhōmaśēṣapratipattivaddhōmasya paridhyañjanēna pratipāditē sāmānavidhyē ’pyabhāvaḥ | sidhyatīti | tatra tu vākyēna svatantrē vidhīyamānē kathamaprastutaṁ pratipattitvamavagamyata iti vaktavyam | satyapi ca hōmēna pratipādanē yāvatā paridhyañjanaśabdārthō nirvartatē kiṁcicca śrutyōcyatē tāvatpunaḥ saṁbhavatyēva | tasmādyathōktēna nyāyēna darśanamēvēdamabhāvasaṁkīrtanam || 46 ||

yattvaprakr̥tasya yadiśabdōpabandhō dvādaśāhādivannāvakalpata iti | nōkthyādīnāmanyairaprakr̥taistulyatā | yadyapi hyēṣāṁ nityānityasaṁyōgavirōdhātprakaraṇamagrāhakamitikartavyatāyāstathāpi saṁnihitatvādyadiśabdavyapadēśaṁ labhantē | prastutaguṇidvārēṇa vā ’prastutānāmapi guṇānāṁ prastutavyavahāraḥ saṁbhavati | prakaraṇaprāptaṁ tvagniṣṭōmagrahaṇaṁ nityānuvādaḥ | athavā stōtranimittatvapratipādanaparatvādarthavadēvētyadōṣaḥ | kiṁ bhavati prayōjanam | phalacamasavadē
[p. 1073]
dēvēti kēcit | idaṁ tu vaktavyam | satyamētatprayōjanaṁ na tu sarvadharmēṣu | yāvantō hi sadōmānādiṣu guṇakāmāstē satyapyatidēśē sa ēvaupadēśika āśrayō ’stīti na vikr̥tyantaravadvihanyantē | vikr̥tyantarēṣu hi jyōtiṣṭōmasyāśrayasyābhāvādguṇakāmā yathāśrutā na bhavantīti na sidhyanti | saṁsthāsu tu yadyapyaṅgaphalaṁ nātidiśyatē tathāpi svayamarthitvātpuruṣasya cikīrṣamāṇasya guṇōpāditsāyāṁ yathāśrutāśrayasaṁbhavē nānupapattirguṇakāmānām | atō yanmātramukthyādisaṁsthānimittamukthyagrahaṇastōtraśastrādyaprākr̥taṁ tatra yaditaragrahastōtraśastradharmātidēśēna kiṁcidguṇakāmagataṁ prāpnōti tanna bhavatīti prayōjanam | tathēdamaparaṁ, yadi samānavidhānaṁ tata ‘avyaktāsu tu sōmasya’ ityanēna nyāyēna yē jyōtiṣṭōmavikārā vijñāyantē tēṣu sarvāḥ saṁsthā vilkapēna, siddhāntē tvagniṣṭōmasaṁsthaivaikā pravartatē | yatra cōkthyādiviśēṣacōdanā tatraiva kēvalaṁ taddharmaprāptiriti prayōjanaṁ siddham || 47 ||


iti guṇakāmānāmāśrayēṇa saha sāmānavidhyābhāvādhikaraṇam || 16 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē tr̥tīṁyādhyāyasya ṣaṣṭhaḥ pādaḥ |
samānāsamānavidhānādhikārēṇaivaitadapi prastūyatē vākyaprakaraṇavirōdhāvirōdhadvārēṇa | darśapūrṇamāsaprakaraṇasthā vēdiḥ taddharmāśca khananādayastathā barhistaddharmāśca lavanādayaḥ kimarthā iti | yadyapi ‘vēdyāṁ havīṣi’ ‘barhiṣi havīṁṣi’ ‘barhirlunāti’ ‘vēdiṁ khanati’ iti cāviśēṣitēna vākyēnāṅgapradhānārthatvabuddhirbhavati | tathāpi svātantryē
[p. 1074]
sati laukikēṣvapi gr̥hācchādanārthēṣu barhiḥṣu dharmaprasaktāvānarthakyādavaśyamapūrvasādhanatākāritaḥ saṁbandhō ’bhyupagantavyaḥ | sā cāpūrvasādhanatā na vākyasāmarthyēna pratīyata iti prakaraṇāllabdhavyā | tataśca pradhānamātrasya tatprakaraṇamityanēna viśēṣēṇa pradhānasyaiva dharmā gamyantē | satyapi ca prakaraṇasyāviśēṣakatvē grāhakatvēnaiva viśēṣarūpēṇa viniyōjakatvādviśēṣasthāpanahētutvamityuktam | asaṁyuktamiti ca satyapi vākyēna havirbahiḥsaṁyōgē prakaraṇavirōdhyarthāsaṁyōgābhiprāyam | śakyau hi havirbarhiḥśabdau prakaraṇēna samāvēśayituṁ nāhīnavadasaṁbaddhāviti manyatē || 1 ||

sarvēṣāṁ vākyasaṁyōgāviśēṣādityuktamēva | yattu prarakaṇaṁ viśēṣēṇa viniyōjakamiti, tatrāha—atatprayuktatvāt | na prakaraṇamiha viśēṣakaṁ bhavatītyarthaḥ | kathaṁ punaḥ sthitaṁ prakaraṇasya viniyōjakatvaṁ nivartatē, kathaṁ vā tādarthyalakṣaṇavyatiriktaṁ ca bahudōṣamupakāralakṣaṇaṁ śēṣatvaṁ pratijñāyatē | ucyatē | naiva prakaraṇasyaivaṁjātīyakēṣu viniyōjakatvaṁ sthitam | ‘asaṁyuktaṁ prakaraṇāt’ iti hyuktam | yattu virōdhō nāstīti | kathaṁ nāsti, yadā barhiṣāṁ prādhānyātpratyēkaṁ dharmasaṁbandhē sati aṅgārthatvamapi jñāyamānaṁ prakaraṇānurōdhēna vyāvartyatē | parastu yēna kāraṇēna vākyasyātiprasarē bādhitē nirvirōdhaṁ prakaraṇamavagatavānidānīṁ tadupanyasyati laukikē ’pi prāpnōti tataścānarthakyamiti | tasyōttaramētadēva vaktavyam | svarasapravr̥ttaṁ vākyaṁ yāvatyēva vispaṣṭamānarthakyaṁ tāvanmātrādēva nivartatām | na cāṅgabarhiṣāṁ laukikavadānarthakyam | atastatra bhaviṣyati | na
[p. 1075]
cātiprasajyata iti | anēnaiva cābhiprāyēṇa, upakāralakṣaṇaṁ hi taditi tādarthyamēva phalēna vyapadiṣṭam | yadarthaṁ hi kalpyamānaṁ prayōjanavadvijñātumākāṅkṣitōpakāraniṣpattyā śakyatē tadarthaṁ kalpanīyam | yattu bhāṣyakārēṇātiprasaṅganivr̥ttyarthaṁ prakaraṇādiṁtyuktaṁ taduttaraparicōdanānavatāraprasaṅgādatitvaritōktamityupēkṣaṇīyaṁ tāvat || 2 ||

yadi hyānarthakyāllaukikādbarhiṣō dharmanivr̥ttistatō yatra tadānarthakyaṁ nāsti karmāntarārthē barhiṣi, tatra pravr̥ttiḥ prāpnōti | yadi tu kaścittannivr̥ttyarthō hētuḥ sō ’ṅēgaṣvapyaviśiṣṭaḥ | tatra sauryādiṣvitarathā ’pyatidēśēna santyēva dharmā ityupadēśātidēśaprāptirahitatvātpiṇḍapitr̥yajña udāharaṇam | apūrvō hyayamanaṅgaṁ cēti sthāsyati | tēnātyantāniṣṭaprasaṅga iti || 3 ||

bhavēdētadyadīdaṁ vākyaṁ svatantraṁ syāt | barhirvēditaddharmāṇāṁ tu yadvākyaṁ taddarśapūrṇa
[p. 1076]
māsābhyāṁ sahaikam | tēna vākyēna sahaikavākyatāṁ gatamityarthaḥ | tēna yattadēkavākyāntargataṁ barhistasyaivaitaddharmaprāptirna bhinnavākyagatasya | na ta piṇḍapitr̥yajñabarhirdarśapūrṇamāsavākyāntargatam | atō na saṁbhantsyata iti | nanu yadi darśapūrṇamāsābhyāṁ sahaikavākyatvamiṣyatē tatastatprakaraṇaṁ muktvā nānyēna labhyatē | tacca prakaraṇaṁ pradhānamātrasyaivētyaṅgānāmasaṁbandhaḥ prāpnōti | naiṣa dōṣaḥ | sarvathā lavanakhananādayastāvanna sākṣādaṅēgana pradhānēna nā saṁbandhuṁ śaknuvanti | yatra vēdibarhiṣī tatra gamiṣyanti | vēdibarhiṣōrapi havirāsādanēna saṁbandhaḥ | tacca darśapūrṇamāsaprayōgavacanagr̥hītamāsādanaṁ saṁbadhyatē | ēvamaṅgahavirāsādanamapi tatrāntargataṁ, sāṅgasya pradhānasyaikaprayōgatvāt | nanu ca yathā prayājādaya ēkaprayōgavacanagr̥hītatvē ’pi ‘guṇānāṁca parārthatvāt’ ityēvaṁ parasparāṅgatvaṁ na pratipadyantē tathā ’ṅgahaviḥsaṁbandhaṁ barhirna pratipadyatē | naitadēvam | yathaiva hi pradhānahavirāsādanamaṅgatayā saṁbadhyatē tathā ’ṅgahavirāsādanamapyaṅgāṅgatayā saṁbhantsyatē | yadi ci yaddarśapūrṇamāsārthaṁ havisthadbarhiṣyāsādayatītyēvaṁ kalpyēta tatastanmātrasyaiva syānna tvēvam | asyānarthakyabhayāttu svarūpē ’tikramyamāṇē kimēvamatikramō ’stu yaddarśapūrṇamāsārthamuta yaddarśapūrṇamāsōpakārīti | yadi tādarthyaṁ gr̥hyatē vākyasyātidūraṁ saṁkōcaḥ kriyēta | tadupakāritvagrahaṇē tu bahutaraviṣayatvaṁ bhavati | yathā ca tadbhavati tadanugrahītavyam | aṅgāṅgamapi vinā ’pi tādarthyēna tadupakārīti vijñāyatē | tāvanmātramēva na taddvāraṁ yuktaṁ na tādarthyam | anupakāriṇi hi sthitaṁ nōpakarōti nātadarthē | tathā ca ‘parārthē tvarthasāmānyam’ iti vakṣyati, vinā ’pi tādarthyēnābhyuditēṣṭyāṁ dadhipayasōstudupakāramātradarśanātpraṇītādharmaprāptirbhavatīti | tasmādēvaṁ prakaraṇādēkavākyatvaṁ kalpyatē yasminnakriyamāṇē darśapūrṇamāsāpūrvaṁ na sidhyati tatra tatra kartavyā iti | aṅgahavirbhirapi ca viguṇaiḥ pradhānāpūrvaṁ na niṣpadyatē | tasmātpradhānāpūrvaprayuktānāmēvāṅēgaṣvapi kriyā yuktēti || 4 ||


[p. 1077]
yadi caivaṁjātīyakamaṅgapradhānārthaṁ tataḥ ‘prayājaśēṣēṇa havīṁṣyabhidhārayati’ ityētadaṅgapradhānārtham | tatra ca kramavākyēṣvayaṁ kramō nyāyaprāptaḥ siddhavaducyamānō hētuvannigadō ’rthavattvādupapadyatē ‘sa vai dhruvāmēvāgrē ’bhidhārayati' | kutaḥ | ‘tatō hi prathamāvājyabhāgau yakṣyanbhavati’ iti | yadyājyābhāgahavirapyabhidhāraṇīyaṁ tata ēvaṁ vaktavyam | anyathā hi dhruvāyāmupāṁśuyājārthēna kēvalamabhidhāraṇaṁ syāt | tatra na cāgrē ’bhidhāraṇaṁ syāt | na ca ‘tatō hi prathamāvājyabhāgau’ iti hētuḥ samarthyēta | tasmātsarvārthatvamiti || 5 ||


iti barhirādīnāmaṅgapradhānasādhāraṇyādhikaraṇam || 1 ||
‘yājamānāstu tatpradhānatvātkarmavat’ ityanēnādhikaraṇēna yēṣāṁ yājamānatvaṁ siddhaṁ tē kiṁ yajamānasya kartr̥tvāśēnāṅgapradhānārthā uta bhōktr̥tvāṁśēna kēvalapradhānārthā iti | kiṁ prāptaṁ | pūrvēṇādhikaraṇēna sarvārthatvam | sarvārthē hi yajamānē ’vasthitāḥ śaknuvanti sarvēṣāmupakartum | na ca vyāvr̥ttikāraṇamastīti prāptē ’bhidhīyatē |

yēnaiva hētunaitēṣāṁ svābhigāmitvaniścayaḥ |
tēnaiva tu pradhānārthapratipattirapi sphuṭā ||

yadi hyētē kartr̥tvāṁśapātinō bhavēyustataḥ sarvārthatvaṁ pratipadyēran | bhōktr̥tvāṁśasthāstvēti | sa hi tairvinā nōpapadyatē | kartr̥tvaṁ tu tadabhāvē ’pi yathā bhavati tathā sarvalō
[p. 1078]
kapratyakṣam | r̥tvijāmapi ta tatsaṁbhavānnaiva tēbhyō nivr̥ttiḥ syāt | abhīṣṭē cārthē yōgyatādhānamākāṅkṣati | yatra ca yōgyatvamanupajātam | na tu yajamānasya kartr̥tvasvarūpamabhīṣṭam | na ca prāgēbhyō na niṣpannam | yōgyatāṁ cādadhānāḥ kriyāḥ saṁskārā ityucyantē | tasmādbhōktr̥tvāṁśaṁ bhajantē | yasya ca varmaṇaḥ phalaṁ yajamānēna bhujyatē taddēśasthāstasyaivōpakartuṁ śaknuvanti nānyasya | pradhānasya phalaṁ puruṣairbhujyatē nāṅgānāṁ, kratvarthatvāt | tasmātpradhānasyaivaṁjātīyakāḥ | āha | yadi kratōrnirvartakāṁśē na patanti tat, phalasyaivāṅgaṁ prāpnuvanti | naiṣa dōṣaḥ | ēṣa ēva hi pradhānasyōpakārō yadasya phalagrahaṇāya yōgyaḥ kartā kriyatē | tataśca yathaivānyānyadr̥ṣṭārthānyaṅgāni phalayōgyatāmapi kurvanti nāṅgatvātpracyavantē tathaivaitē ’pi draṣṭavyāḥ | prayōjanamagnīṣōmīyādivikārēṣu gamanaṁ vapanādīnāmagamanaṁ siddhāntē || 6 ||


iti yajamānasaṁskārāṇāṁ pradhānamātrārthatādhikaraṇam || 2 ||

[p. 1079]
pūrvēṇaiva nyāyaina saumikī vēdiḥ kēvalapradhānārthā vijñāyatē | iyati śakṣyāmahē ’syāṁ kartumiti yaccikīrṣitaṁ taduddēśēnaivamabhidhīyatē | phalavaccikīrṣitaṁ nāṅgāni | acikīrṣitatvē sati cikīrṣitasiddhayarthatvēna karaṇāt | ēvamaparyavasitē cintāntaraṁ tāvatprastauti || 7 ||

saṁyōgāditi vartatē | paurṇamāsyamāvāsyāśabdayōḥ pradhānamātravacanatvāt ‘ānarthakyāttadaṅēgaṣu’ ityēvamavataratōḥ pradhānavahaviḥṣvēva kēvalēṣu pravr̥ttiḥ | tasmāccaturhōtrāmantrēṇa pañcahōtrā na pradhānahavirmātramabhibhraṣṭavyam || 8 ||

vēdērdēśaviśēṣātmakatvāddēśakālayōśca sāṅgapradhānaprayōgaviṣayatvāvadhāraṇātsarvārthatvam | yō ’pi cikīrṣāsaṁyōgaḥ sō ’pi phalaprāptēḥ prayōgādhīnatvāttadviṣaya ēva jñāyatē | tasmātsāṅgapradhānārthēyamityavadhāraṇādaṅgārthā ’pi syāt | ēvaṁ casati agnīṣōmīyādivikārēṣu
[p. 1080]
nirūḍhapaśvādiṣu kartavyā || 9 ||


iti saumikavēdēraṅgapradhānārthatādhikaraṇam || 3 ||
dvitīyayā yasmādguṇabhūtamabhimarśanaṁ vijñāyatē tasmātsarvārthamityasaṁbaddham | sthita ēva guṇatvē tadviśēṣacintēyaṁ prastutā | sutarāṁ ca prātipadikārthānusāriṇā dvitīyārthēna pradhānahavirmātraguṇatvaṁ prāpnōti | tasmādanupapattirēva | yacca“paurṇamāsyarthamamāvāsyārthamiti”cōktaṁ tadapi pūrvapakṣamēva sādhayati | tēnaivaṁ vaktavyam | ‘paurṇamāsīmabhimr̥śēt’ ityatra kālakarmatatsamudāyānāmanabhimraṣṭavyatvātpaurṇamāsīmiti gauṇēna bhavitavyam | tatra prakr̥tipratyayārthayōryadyapi pratyayārthasya prādhānyātprātipadikaṁ gauṇamityāpadyatē tathā ’pyatra tāvatā ’pyabhimraṣṭavyaviśēṣānavagamātsamastasruvādiviṣayasaṁśayōpaplavē sati viśēṣō ’nyata ēva labdhavya iti sākāṅkṣatvādasaṁdigdhārthaparigrahārthaṁ prathamapratītatvēna ca prātipadikārthaṁ mukhyamāśritya vibhaktiḥ saptamyaryē ’vakalpatē paurṇamāsyāmiti | tadēva cātrākāṅkṣitam | āsannahaviradhikāravidhinā ’bhimraṣṭavyaviśēṣasyāvadhāritatvāt | ataḥ kāladvārēṇa prayōgadvārēṇa vā vyavasthārthamēvēdaṁ śravaṇamiti havirmātrābhimarśanam | adyāpi paurṇamāsyādiśabdēna havirlakṣyatē tathāpi tadupakāramātralakṣaṇātsarvārthatva siddhiḥ || 10 ||


iti abhimarśanādēraṅgapradhānasādhāraṇahavirmātrārthatādhikaraṇam || 4 ||

[p. 1081]
‘phalasaṁyōgāttu svāmiyuktaṁ pradhānasya’ ityanēnaiva gatārthatvāddīkṣāṇāmanudāharaṇatvam | anyē tu samarthayantē | sarvēṣu sōmakrayādiṣu dīkṣitaśabdēna viniyōgō dr̥śyatē | dīkṣāśca dīkṣitatvasiddhayarthāḥ | tacca dīkṣitatvamupādīyamānatvāttatra tatra guṇatvēna vivakṣitam | atō ’ṅgapradhānārthatvaprasaktiḥ | dakṣiṇānāmr̥tvigānamanārthatvādānamanasya ca sāhāyyōpāditsayā prayōgārthatā | tasmāccikīrṣānyāyēna sāṅgapradhānaprayōgaviṣayatvamiti sarvārthatvaprasaktiḥ | api ca pratyakṣamēvaitaddr̥śyatē dakṣiṇōpāttā r̥tvijō ’ṅgānyapi kurvanti | itarathā hi pradhānamātramēva tatparikrītāḥ kuryuḥ | na ca tāvanmātrārthaṁ yajamānasyaitaiḥ parikrītaiḥ prayōjanam | atō yadyatparikrītāḥ kariṣyantītvavadhāryatē tasmai dakṣiṇā | ēvaṁ ca kartr̥tantratvābhidhānamēkādaśē yōkṣyatē | tasmātsarvārthatvamiti prāptē ’bhidhīyatē | ‘dīkṣāḥ sōmasya’ ‘dakṣiṇāḥ sōmasya’ iti vacanātpradhānārthatā | य़stu dīkṣitaviniyōgō ’ṅgēṣu sa purōḍāśakapālādivadaprayōjakalakṣaṇāpattēḥ pradhānaprayuktasyaivēti jñāyatē | dakṣiṇāśca pradhānārthāḥ satyaḥ prasaṅgādaṅgānāmupakurvantīti vakṣyāmaḥ || 11 ||

nirūḍhapaśau ca ṣaṅḍhōtr̥hōmēna dīkṣānugrahaṁ vadannaprāptiṁ darśayati | sarvārthatvē ca
[p. 1082]
syādēva dīkṣēti nānyēnānugr̥hyēta | nanu cānaṅgatvē ’pyanugrahavacanamanākāṅkṣitatvādvayarthamēva | naiṣa dōṣaḥ | prakr̥tau paraprayuktōpajīvanāttatkr̥ta upakāra āsīditi, aprayōjakatvāttadabhāvē sati vaiguṇyamivāśaṅkyatē, tatrānugrahavacanamupapatsyatē || 12 ||


iti dīkṣādakṣiṇayōḥ pradhānamātrārthatādhikaraṇam || 5 ||
‘ardhamantarvēdi minōtyardhaṁ bahirvēdi’ iti kimantarvēdyēkadēśō yūpāṅgatvēna vidhīyatē, atha bahirvēdidēśamiśrasaṁdhidēśamātraṁ lakṣayatīti | nanu ca purastātsarvārthatvamavasthāpyēdānīmayuktō vicāraḥ | sthita ētasminnadhikaraṇē tadadraṣṭavyam | yadi hi vākyasaṁyōgādyūpārthatā bhavētkutastadā kaimarthyavicārāvasaraḥ | sthitē punardēśalakṣaṇārthatvē tadarthatvātadarthatvē yujyētē | kiṁ prāptaṁ, prakaraṇaṁ bādhitvā yūpasya vākyasaṁyōgādbhavitumarhati | lakṣaṇā hītarathā syāt | na cāntavēṁdiśabdasya śrautō ’rthō na samavaiti yatō lakṣaṇāṁ pratipadyatē |
[p. 1083]
tasmāt ‘iyati śakṣyāmahē’ ityapi sāmānyaśāstraṁ yūpaviṣayamēvōpasaṁhr̥tya vēdēryūpārthatvaṁ pratipattavyam | athavā pūrvēṇādhikaraṇēna sthitē sāṅgajyōtiṣṭōmārthatvē kiṁ yūpārthatvamapyasti nāstīti vicāryatē | nanu sarvārthatvādēva siddhaṁ yūpārthatvamiti na vicāraṇīyam | na tēna siddhaṁ, yūpasya paśvaṅgatvāt | jyōtiṣṭōmasya hi sāṅgasya vēdirna paśōḥ | nanu ca paśurapi svāṅgabhūtāmaṅgēbhyō dāsyati | dadyādyadi tasya svamahimnā vēdirbhavēt | pradhānadvārēṇa tvavatarantī tatsvarūpamātra ēvāvatiṣṭhatē | prāptē ca vēdikāryē ’tidēśēna prāpnuvantīṁ dārśapaurṇamāsikīṁ vēdiṁ nirākr̥tya paśvādiṣu saumikī niviśatē | sā prākr̥tēṣvēva vēdikāryēṣu viniyōktavyā | na cēdaṁ yūpamānaṁ prākr̥taṁ yatō vēdiṁ labhēta | tasmādaprāptēryūpasya laukikyaiva dēśabuddhayā ’ntarbahirvā mānē prāptē ’nēna vacanēnārdhasyāntarvēdirniyamyata iti prāptē ’bhidhīyatē || 13 ||

ubhābhyāmantarvēdibahirvēdiśabdābhyāṁ madhyadēśō lakṣyatē nāṅgāṅgibhāvō vidhīyatē |

kutaḥ kr̥tārthasaṁyōgē dēśakālōpalakṣaṇam |
sarvēṣviṣṭaṁ kr̥tārthau ca vēdiyūpāvihānyataḥ ||

aṅgāṅgibhāvē hi yūpō vā vēdyaṅgaṁ bhavēdvēdirvā yūpāṅgaṁ, na caikamapyupapadyatē nirākāṅkṣatvādadr̥ṣṭakalpanādvākyabhēdaprasaṅgācca | na tāvatpaśubandhavyāpr̥tasya yūpasya vēdiṁ pratyapēkṣā ’sti | nāpi kartr̥havistadupakaraṇadhāraṇavyāpr̥tāyā vēdēḥ sahasrabhāgāṁśasaṁbandhini yūpē ’pēkṣā | na cānyatarasya dr̥ṣṭōpakāritvamavakalpatē | kiṁ cārdhaṁ bahirvēdītyaśiṣyaṁ, vidhyanuvādatvāsaṁbhavāttvatpakṣē | matpakṣē tu dvābhyāṁ vinā dēśaviśēṣōpalakṣaṇāsaṁbhavādavaśyaṁ śāsitavyamētat | kathaṁ, samastasya yūpasyāntarbahirvā mānē prāptē ‘ardhamantarvēdi’ iti niyamyatē, dvitīyasyārdhasya punarapyaniyamaprasaktau ‘ardhaṁ bahirvēdi’ ityapi vidhātavyam |
[p. 1084]
tataścānēkārthatvādvākyabhēdō minōtyākhyātānuṣaṅgaklēśaśca prasajyatē | pākṣikasya ca nityavadanuvādō ’narthakaḥ kalpayitavyaḥ | nanu cārdhasyāntarvēdisaṁbandhē vihitē vidhyabhāvādardhāntaraṁ bahirvēdi bhaviṣyati | bhavēdēvaṁ, yadi nityamantarvēdi bahirvēdyēva vā yūpamānaṁ prasaktaṁ syāt | samastāntarvēdiprasaṅgē hi sati ardhapunarvacanasāmarthyātparisaṁkhyāyētarasya bahirmānaṁ gamyēta | samastasya vā bahirēva prasaṅgē ’rdhasyāvihitamiti tadavasthamardhāntaramadhyavasīyēta | na tvētadubhayamapyasti | ataścēdr̥śamavadhāraṇamardhamantarvēdyēva na tvardhamēvāntarvēdīti | tathā sati cārdhāntaramaniyatatvātkadācidantarapi prāpnōtīti na bahirbhāvaḥ sidhyatīti | nanu ca yadi samastamantarvēdi minōti tatō ’rdhamantarvēdītyēvaṁ vidhirnaiva kuryāt | kathaṁ na karōti, yadardhaṁ tattāvanniyamatō ’ntarminōtyētāvacca vihitaṁ nētaratpratiṣiddham | tasmādubhābhyāṁ viśiṣṭa ēkō dēśō ’bhidhīyata ityēvamavākyabhēdaḥ || 14 ||


iti antarvēdibahirvēdipadalakṣitadēśaviśēṣasya yūpamānāṅgatādhikaraṇam || 6 ||
‘uta yatsunvanti sāmidhēnīstadanvāhuḥ’ iti śrūyatē | pūrvavadēva saṁdēhavicārani
[p. 1085]
rṇayāḥ | kathaṁ na gatārthamiti cēt | vispaṣṭārthadvayānupādānāt | na tvatraivaṁ dr̥śyata idaṁ parasyāśiṣyamiti | mama tu śiṣyamiti | kathaṁ tarhi siddhāntasiddhiḥ | ucyatē || 15 ||

sōmadhāraṇēna tāvatpratyakṣaṁ nairapēkṣyaṁ havirdhānasya, sāmidhēnīnāṁ punaḥ prakr̥tāvēvāgnisamindhanārthatvātkḷptaṁ prayōjanamiti nāstyaṅgāṅgitvāpēkṣā | havirdhānaviśēṣasaṁbandhaparē vākyē sāmānyasaṁbandhaśaktimapi kalpayata āgnēyyadhikaraṇōktō vākyabhēdō yōjyaḥ |
[p. 1086]
viśēṣēṇa sāmānyākṣēpādvākyabhēdaṁ pariharataḥ siddhasāmānyasaṁbandhēna siddhāntapakṣēṇārthāpattikṣayō darśayitavyaḥ | asti hi prākr̥tadēśōpalakṣaṇatvēna havirdhānayōranyatarasya prāptiḥ | tatra viśēṣamātraṁ sukhēna vidhīyatē | tasmādapi dēśalakṣaṇā || 16 ||

havirdhānamiti, ananyaprayōjanasya tādarthyavyapadēśō ’vakalpatē | anyathā hi sāmidhēnīdhānamityapi syāt || 17 ||


iti dakṣiṇahavirdhānidēśasyānuvacanārthatādhikaraṇam || 7 ||
ataḥ paraṁ samākhyāyāḥ sarvaiḥ saha virōdhāvirōdhacintā vartiṣyatē | (hōtā) hautramityādayaḥ kathaṁ viniyōjikā iti | tatra prathamaṁ tāvadupōdghātaḥ kriyatē | yadi hōtrādayō nānābhūtā vidyantē tataḥ kva tē viniyujyantāmiti vicārō bhavati | yadi tu sarvamēva karma yajamānēna kartavyaṁ na kartrantarāṇāmavakāśō ’sti tatastatsamākhyōtthāpitō virōdhāvirōdhavicārō naiva prastōtavya iti | tatra darśapūrṇamāsādīni phaladakṣi
[p. 1087]
ṇāvanti karmāṇyudāharaṇam | tēṣu vicāraḥ, kiṁ yajamānēnaiva sarvaṁ prayōktavyamuta pradhānamātrē yajamānaniyamaḥ kiṁ vā pradhānēṣvēva yajamānō ’nyatrānya ēva | kiṁ prāptaṁ, sarvē yajamānēnaiva kartavyamiti | kutaḥ | prayōgavacanasthaṁ hyātmanēpadaṁ sāṅgāyāṁ bhāvanāyāṁ phalārthinaṁ kartr̥tvēna prayuṅktē | sa yatraiva kartā na syāttatkr̥tamēvōpakāraṁ na prāpnuyāt | tasmātsvayaṁ kuryāditi | phalasya cōtpadyamānasyōtpādayitr̥tvēna prayōktā yajamāna ēvōcyatē | hōtrādisamākhय़ā ca tasyaiva tattatkurvāṇasya ‘ēkasyakarmabhēdāt’ ityanēna nyāyēna bhaviṣyatīti manyatē || 18 ||

pradhānamātravācinō dhātōḥ parēṇa pratyayēna tanmātrasyaiva phalārthikartr̥katvaṁ niyamyatē | śēṣāṇāṁ tu nirvr̥ttimātraṁ pratīyatē na kartr̥viśēṣaḥ | tasmāttatrāniyamaḥ | nanu ca pradhānasamānakr̥rtr̥katvādēvāṅgānāmapi sa ēva kartā sētsyati | na | tatra prayōjakatvēnāpi kartr̥tvānugrahāt | dravyōtsargē hyanyēna kriyamāṇē na kiṁcidyajamānēna kr̥taṁ syāditi taṁ karōti | tatra kr̥tē parikrayādinā kārayanna kartr̥tvātpracyavatē | kēcittu sutarāmātmanēpa
[p. 1088]
dēna prayōjakatvamēvābhidhīyata iti samarthayantē | kartrabhiprāyakriyāphalavihitasya hyātmanēpadasya ṇijartha ēva prēṣaṇādirūpēṇa saṁvidhānātmakō vācyaḥ | tathā ca yajanti yājakā iti prayōjyavyāpārē parasmaipadam | yajatē yajamāna iti prayōjakavyāpārē, ātmanēpadaṁ dr̥śyatē | na tvētadyuktam | ēvaṁ hi sati pradhānamapi yathākathaṁcidanyērēva kārayitavyaṁ bhavēt | yadēva hi svayaṁkartr̥kaṁ jātaṁ tasyaiva phalaṁ na prāpnuyāt | na ca yadr̥tvijaḥ kurvanti tasya kratvarthatvādyajamānagāmi phalaṁ yujyatē | kāmaṁ tu pradhānakāriṇō yajamānasya yathākathaṁcidanugrahēṇa prayōjakatlādr̥tvigvyāpāravacanaṁ parasmaipadaṁ ṇijarthē vartēta nātmanēpadam | tasmātpūrvēṇaiva vyākhyānēna pradhānādanyasya svayamanyō vā kartā syāditi | tatrāpi tu pratyayapratipāditā bhāvanā pratyāsannatayā phalārthikartr̥tvēna gamyamānā kathaṁ karaṇāṁśamātra ēvōpasaṁhriyata iti vaktavyam | tēnaivaṁ vyākhyēyaṁ, nātmanēpadēna phalārthikartr̥tvaṁ cōdyatē | kiṁ tarhi | bhāvanākṣiptakartr̥tvasya svataḥ phalasaṁbandhitvam | ataśca phalēna karturanyatra na gantavyam | na tu phalārthinō ’nyēna vyāpārakaraṇaṁ virudhyatē | tāvatā ca siddhō ’ṅgēṣvaniyama iti || 19 ||

anvāhāryadvādaśaśatādidānaṁ karmasaṁyuktēbhyō ’bhidhānāt ‘parikrayārthaṁ vā karmasaṁyōgāt’ iti daśamē vakṣyati | svabhāvataśca parikrayaḥ paratra kriyatē nātmani, virōdhāt | tatra yadi kadācitsvayamēvāṅgāni yajamānaḥ kuryāttataḥ parikrayāsaṁbhavātparikrayō na kriyēta | tatrāsya nityavadāmnānaṁ virudhyēta | tasmāttannityatāṁ kartumavaśyaṁ parikrayārhāṇi kartrantarāṇyupādātavyāni | ataśca kvacitsvayaṁkaraṇātkvacitsaṁvidhānādyaja
[p. 1089]
mānasya kartr̥tvam | ātmanēpadasyāpi parikrayavatīṁ bhāvanāmāśritasyēdr̥śēnaiva kartr̥tvēna phalōpayōgaḥ samānakartr̥ka ityarthō na virōtsyatē || 20 ||


iti yajamānabhinnakartrantarapratipādanādhikaraṇam || 8 ||
ēkasya dvayōrvōpādānē parikrayaḥ śakyaḥ kartumityaniyamaḥ | athavā phalasamānakartr̥katvē sāmānādhikaraṇyātmanēpadābhyāṁ samastasya prayōgasya prāptē, yanmātramētrābādhitvā parikrayavidhiraśakyastadēva bādhitavyam | sacaikēna kartrā yatkiṁcitkurvatōpapanna iti nānēkaṁ bādhitavyamiti || 21 ||

bhinnasamākhyāniyatakartr̥kapadārthayuktabhāvanāvidhinā tāvatāmupādānamiti vihitaṁ bhavati | ‘saṁjñā cōtpattisaṁyōgāt’ iti caiṣa nyāyō yathā karmabhēdaṁ bōdhayituṁ samarthastathā kartr̥bhēdamapīti yāvatptamākhyaṁ kartāra upādātavyāḥ || 22 ||


[p. 1090]
vyāpriyamāṇānāmētāḥ samākhyā upalabhyantē | na ca lōkādavagatā iti yūpādivatkāryatastāvatparicchidyantē | tataśca pācakādivattattaddhautrādikarma kurvanhautrādiśabdairabhidhāsyata ityabhēdaḥ || 23 ||

yadi hi karmaviniyōgavēlāyāmētaduttarakālaṁ vaitāḥ samākhyāḥ śrūyērannēvaṁ sati na bhindyurapi | varaṇaṁ tvatyantāpravr̥ttānāṁ pravartanārthamabhyarthanam | tatraitāḥ śrūyantē ‘brahmāṇaṁ vr̥ṇītē’ ityādi | na ca tadānīṁ nimittāntaraṁ dr̥śyatē yatkr̥taḥ samākhyābhēdō bhavēt | varaṇānyapi caitāni ‘ēkasyaivaṁ punaḥ śrutiḥ’ ityēvaṁ ‘guṇaścāpūrvasaṁyōgē’ ityēvaṁ yāvacchruti bhidyantē | tadbhēdāccōpādēyānāmr̥tvijāmapi tatparimāṇa ēva bhēdaḥ | samāsvyānāmapi ca prāganupalabdhēruttarakālaṁ ca siddhavadvayavahārādvaraṇanimittataiva gamyatē | nimittabhēdācca naimittikabhēdasiddhiḥ | dr̥ṣṭārthatvācca naikasyaiva kartuḥ punaḥ punarvaraṇaṁ kartuṁ śakyatē | sakr̥dupāttasya punarupādānānupapattēḥ | utpattivākyaśiṣṭavarītavyabādhavikalpāsaṁbhavācca na śakyaṁ tēnaiva varaṇēna vriyamāṇāntaraṁ saṁbandhum | atō ’pi varaṇāni bhidyantē | sarvāṇi ca tānyaindravāyavādigrahaṇavadaparyāyavidhāyinā prayōgavacanēna gr̥hyantē | tadgrahaṇavaśēna ca sarvartvijāṁ grahaṇam | atō yāvadvaraṇamr̥tvijāṁ bhēdasiddhiḥ | yattu bhāṣyakārēṇōktaṁ tasmādēṣāṁ varaṇē saṁkīrtanaṁ na vidhirityādi tadavihitavaraṇaniyamaprāṁptyabhāvā
[p. 1091]
dayuktam | na caitāvatō vākyarāśēḥ kalpitaikavākyatvasya sukhatarōpāyapracayalabhyasaṁkhyāmātrapratyāyanaṁ phala bhavitumarhati | tēna varaṇavidhinaivānuniṣpādinī pracayaśiṣṭaiva saṁkhyā sētsyatītyētadēva samarthayitavyam | na kiṁcittayā vihitayā || 24 ||


iti r̥tvijāṁ saṁkhyāniyamādhikaraṇam || 9 ||
adhvaryava iti samākhyānāttēṣāṁ camasasaṁbandhādadhvaryupuruṣā ēva camasādhvaryava iti prāptē ’bhidhīyatē | pr̥thaktvaniyatatvādvayapadēśānāṁ sarvaiścētaraistulyavatpr̥thaktvēna vyapadēśādutpattau ca varaṇāntarāmnānātpūrvavadēva bhēdaḥ | yadyapi ca yajamānēna vriyantē tathāpi tadājñākaratvēna vriyamāṇatvādbhavatyēva tadīyatvavyapadēśaḥ || 25 ||


iti camasādhvaryūṇāṁ pr̥thaktvādhikaraṇam || 10 ||

[p. 1092]
utpattau tu bahuśrutēḥ || 26 ||


iti camasādhvaryūṇāṁ bahutvādhikaraṇam || 11 ||
bahūtvāniyamē ‘prathamaṁ vā niyamyēta’ iti tritvē prāptē daśapēyē jyōtiṣṭōmavikārē daśatvānuvādātprakr̥tau ca daśa vriyanta iti vijñāyatē | svāmidaśatvāccamasadaśatvācca daśatvaprāptiḥ || 27 ||


iti camasādhvaryūṇāṁ daśatvaniyamādhikaraṇam || 12 ||
śamitā ca śabdabhēdāt || 28 ||


[p. 1093]
utpattigatā samākhyā bhēdikā bhavati | na cēyaṁ tadgatā | tēna ‘ēkasya karmabhēdāt’ ityēvamēva bhavati | nanvadhyaryvādiṣu vyāpriyamāṇēṣu ‘śamitā paśuṁ kaṇṭhē gr̥hṇāti’ iti śravaṇādbhēdaḥ syāt | naiṣa dōṣaḥ | ya ēva kaścidavyāpr̥taḥ sa ēva grahīṣyati | na ca tadā sarvādhvaryupuruṣāṇāṁ sarvartvijāṁ vā vyāpārō vidyatē | tadētadvakṣyati ‘itaramanyastēṣāṁ yatō viśēṣaḥ syāt’ iti | prāptyabhāvācca ‘yadyabrāhmaṇaḥ syāt’ iti liṅgamasādhakamatō balādyajamānabiṣayaṁ kalpyatē | yājamānaprakaraṇāmnānācca, śāmitrasya na kathaṁcidabrāhmaṇaviṣayatvaṁ vijñāyatē | hiṁsātvādbrāhmaṇō nēcchēditi cēttu lyamētadabrāhmaṇasyāpi | sa hi mandapratīkāraḥ sutarāṁ pratyavaiti | tēna yathaiva śūdrādiḥ kathaṁcidanicchankāryatē tathaiva yō dānādivaśīkr̥taḥ kariṣyati sō ’nuṣṭhāsyatītyavirōdhaḥ | ētēnaiva hētunārtvijyaṁ nindyatē || 29 ||


iti śamiturapr̥thaktvādhikaraṇam || 13 ||

[p. 1094]
upagāśca liṅgadarśanāt || 30 ||


iti upagātṝṇāmr̥tvigbhyō ’nanyatvādhikaraṇam || 14 ||
vikrayī tvanyaḥ karmaṇō ’cōditatvāt || 31 ||


iti sōmavikrēturvr̥tēbhyaḥ pr̥thaktvādhikaraṇam || 15 ||
r̥tvikśabdō hi nipātyamāna ēva upapadadhātupratyayasamanvitē ’rthē vartatē, r̥tau yajantīti r̥tvijaḥ | ētasmāccētkāraṇādr̥tvijō bhavanti hanta sarvēṣāṁ tadaviśiṣṭamiti
[p. 1095]
tadanusāramr̥tviktvamapi sarvēṣāmēva prāptam | ataścatvāraḥ, pañca, ṣaṭ, saptadaśētyādyā avayavā apyētasya mahānta ityēvaṁ stōtumavayutyavādaḥ || 32 ||

“parisaṁkhyānāditi”bhāṣyakārēṇa parisaṁkhyaiva vyākhyatā | saptadaśasvanyēṣu ca prāptavatsu saptadaśapunaḥśravaṇaṁ na tāvanmātraparigrahārthaṁ, yō ’rthāditarābhāvapratyayastamāśrayituṁ, na saptadaśasvarūpaṁ pratyāpayitum | sarvatra hi dvayōḥ saṁbandhē kr̥tē tatsvarūpaṁ saṁsargaśca pratīyatē ’nyanivr̥ttiśca | kvacicca kiṁcitprayōjanavaśēna vivakṣyatē | svarūpasaṁsargāsaṁbhavē ca balādēva vidhiritaranivr̥ttiprayōjanō bhavati | ataśca tridōṣatvamadōṣaḥ | svārthasya prāptatvēnaiva hēyatvātpratītasya ca parārthasyāparigrahē vidhyānarthakyāt | parastu
[p. 1096]
karmakaraṇamēva hētuṁ parigr̥hya sati nimittē ’nyēṣvapi śabdapravr̥ttyavaśyaṁbhāvitvaṁ matvāha—“nanu pratiṣidhyamānēṣvapī”ti | kāryapratiṣēdhēnaiva tāvatprakramatē | sarvatra hi svarūpapratiṣēdhāsaṁbhavātkāryaṁ pratiṣidhyatē | tadyathā na mamaiṣa putraḥ, putrakāryē na pravartata ityarthaḥ | ēvaṁ yō ’yamarthātsaptadaśabhyō ’dhikānāṁ pratiṣēdhaḥ pratīyatē sa kāryaviṣayō na svarūpaviṣaya iti draṣṭavyam | varaṇaṁ tu śabdapravr̥ttinimittatvādanudāharaṇamiti cēt | na | asminpakṣē karmayōgādēva śabdaprayōgasiddhēḥ | itarastu svarūpāpratiṣēdhāttannimittaṁ kāryamapi duṣpratiṣēdhamiti kathamr̥tau yajatāṁ tēṣāmr̥tviktvaṁ na syādityāha | siddhāntavādī tu tattvēnōttaraṁ vivakṣamāṇa ēvaṁ tarhi dvividhō ’yamityādi prakramatē | yadyēṣa yaugikaḥ syāttatō na kutaścinnivartatē | saṁskāraśabdastvayaṁ, varaṇabharaṇēhi saṁskārau | tē yēṣāṁ na stō na tē satyapi kriyāyōgē tacchabdavācyā bhaviṣyanti | tē ca varaṇabharaṇē saptadaśānāmēva yajamānēna kriyētē | tannimitatvāśrayaṇē ca ‘saptadaśartvijaḥ’ ityanuvādō ’vakalpiṣyatē | anyathā tvavayavānuvādō mr̥ṣātvarūpaḥ kalpyēta | tasmānnātiprasaṅgaḥ | nanu ca ya r̥tvijastēṣāṁ varaṇabharaṇē yēṣāṁ ca tē, ta r̥tvija itītarētarāśrayaṁ prāpnōti | naiṣa dōṣaḥ | prathamaṁ tāvadāñjasyēnaiṣā vacanavyaktiranviṣyatē | ya r̥tvijastēṣāṁ varaṇabharaṇē iti | yadā tu vr̥kṣādivattē lōkavyavahārēṣvaprasiddhāstadā ’rthādayamarthō bhavati varaṇēna r̥tvijaḥ
[p. 1097]
karōtīti | yathaivāsya sūtrasya śāṭakaṁ vayētyuktē vānēna śāṭakaḥ kriyata iti hi bhāvini saṁjñāvijñānādavirōdhō vijñāyatē tathaivātra pratyētavyam | ētēna ‘adhvaryuṁ vr̥ṇītē’ iti tadviśēṣavacanāni vyākhyātāni | ēvaṁ ca vriyamāṇānāmr̥tvijāṁ dvitīyānirdēśō ’vakalpiṣyatē | varaṇaṁ cādhānavatkrarmaupayikāṁstānutpādayaddr̥ṣṭārthaṁ bhaviṣyati | vēdapaurvāparyaparyālōcanāttu tē varaṇēna kriyanta ityavasānānnāprasiddhiḥ | natvidaṁ nipātanākhyānadvārēṇa r̥tuyajananimittatvaṁ gamyamānaṁ satparityaktuṁ yujyatē | na ca varaṇabharaṇayōḥ siddhartviksaṁbandhitvēna tānuddiśya śrūyamāṇayōrviparītā vacanavyaktiryuktā | yaccāprasiddhāḥ saṁskartuṁ na śakyanta iti varaṇē ’pyēvaṁ tulyam | na hi kaścidaprasiddhaṁ vastu kuruṣvētyuktō ’pyadhyavasyati | nāpi tēna vyāpr̥tēnāpi tannimittā niṣpattiradhyavasīyatē | yadi tu vēdavākyapaurvāparyēṇa jñāyata ityucyatē tataḥ siddhānāmēva saṁskāraḥ sukhataramadhyavasīyatē | jānāti hyēvaṁ varaṇaṁ kurvanyathā vēdasya prasiddhā ēva kēcidr̥tvijaḥ | mama tu tē varaṇadvārēṇa prasidhyanti, prāktasmādanyēnānavadhāritatvāt | athavā tasyāpi sāmānyatō ’styēva prasiddhiḥ | sarvō hi bhāvaḥ kēnacidātmanā sidhyanvyavahāraṁ sādhayati | sarvātmikāyāḥ siddhēḥ kvacidapyabhāvāt | atō ya r̥tau yajanti yē vādhvaryavādikaṁ kurvanti ta r̥tvijaḥ | kē ca tē, yē tatsamarthāḥ, sāmarthyarahitānāmanadhikārāt | kē ca samarthāḥ, yē vidvāṁsaḥ | tatrāpi smr̥tiprāmāṇyādyē brāhmaṇāstadaviśēṣaprasaṅgē punarviśēṣō bhavati varaṇōpāttā ya iti, tatō ’pi punardakṣiṇābhirbhriyamāṇā iti | sēyamētairviśēṣaiḥ śabdārthasaṁbandhavyutpattirbhavati | vijñānaṁ ca tadviṣaya
[p. 1098]
manyathā ’nyathā ca prasajyamānaṁ viśēṣaviṣayamupasaṁhriyamāṇam | akriyamāṇamēva siddhamr̥tviktvam | api ca varaṇabharaṇābhyāmr̥tvijō vōtpādyēran; r̥tviktvaṁ vā | tatra r̥tvijastāvanmātr̥pitr̥bhyāmēvōtpāditā iti na punarutpattimapēkṣantē | tathā yōgyatālakṣaṇamr̥tviktvamadhyayanaśravaṇābhyāṁ siddhamiti na punaḥ sādhanīyam | vakṣyati ca ‘yājamānāstu’ ityatra na yōgyataiṣāṁ yajamānēna kartavyēti | sarvatra ca yadanutpannaṁ tadutpādyatē, kiṁ caiṣāṁ prāgvaraṇādanutpannaṁ karma pratyānamanam | nanu r̥tviktvamapyanutpannam | satyaṁ, tattu paścādapyutpadyamānaṁ na paśyāmaḥ | atha yadutpadyatē tadēva r̥tviktvaṁ, tathā satyānamanamēva tannānyatkiṁcit | na cēdamadr̥ṣṭamr̥tviktvam | yasya hi kāryamadr̥ṣṭaṁ bhavati tatsvarūpamapyadr̥ṣṭaṁ bhavēt | r̥tvikkāryaṁ tu karmanirvr̥ttirdr̥ṣṭaiva sā kathamadr̥ṣṭasādhyā bhaviṣyati | yāvatā ca sā bhavati tatsarvaṁ vidvattvabrāhmaṇatvādi dr̥śyata ēva | yattvadr̥ṣṭaṁ kiṁcittatprakaraṇavaśātkarmaprayōgavacanēna gr̥hyamāṇaṁ tadarthamēva nādhvaryvāditvē vyāpriyatē | na ca tadvaraṇabharaṇābhyāṁ jāyata iti tayōranimittatvaṁ bhavati | āhavanīyādīnāṁ tvaprakaraṇōtpattīnāmadr̥ṣṭōpakārāṇāmanutpannāvasthānāṁ saṁskāravidhānādupapannamutpādyatvam | na hi tatra hōmādibhistyajyamānadravyādhārō ’pēkṣitaḥ | tēnāvaśyaṁ tatsaṁbandhādadr̥ṣṭamēvābhyupagantavyam | na ca tadagnimātrātsidhyatīti tannirvr̥ttyarthamadr̥ṣṭamēvāhavanīyāditvamapēkṣitam | atō naiṣa dr̥ṣṭāntaḥ | yadi cādr̥ṣṭamr̥tviktvaṁ varaṇabharaṇābhyāṁ janyēta, tataḥ satrē ’pi yajamānēṣu tadādhātavyaṁ, tadviśēṣāścādhvaryvādayō dīkṣāvākyē ’nūdyanta iti varaṇabharaṇē kartavyē syātām | tatra ‘varaṇamr̥tvijāmānamanārthatvātsatrē na syātsvakarmatvāt’ ‘parikrayaśca tādarthyāt’ iti ca virudhyatē | tasmātkarmayōgyatayā ’badhāritānāmēva varaṇabharaṇābhyāmupādānaniyamaḥ karmārthaḥ kriyatē | r̥tvikśabdaścāvaiguṇyāttadviṣaya ēvōpasaṁhriyamāṇaḥ satō ’pyanyānyōgyānnālambatē | satrē tu svayaṁkartr̥katvādvaraṇabharaṇayōranapēkṣitayōragrahaṇādvinaiva tābhyāmavaiguṇyamiti yōgyatāmātrēṇaivādhvaryutvādisiddhiḥ | tadyathā paurṇamāsyāṁ vinā ’pi śākhāparivāsanēna yadēvāṅgārāpōhanakṣamaṁ
[p. 1099]
dravyaṁ sa ēvōpavēṣa ityadōṣaḥ | tasmādyathā ‘yūpasya svaruṁ karōti’ ityatrādānē karmaśabda iti vakṣyati tathā ’tra bhāṣyakārasya draṣṭavyam || 33 ||

pakṣēṇēti cēt || 34 ||

vaiśvānaradvādaśakapālādhikārē hyaṣṭatvādaya uccāryamāṇāḥ svarūpēṇānupayujyamānāḥ śaknuvantyavayavatvaṁ gamayitum | stutyā cōpayujyantē | na tviha paramasaṁkhyōpāttā yadadhikārātsaptadaśatvamavayavaḥ pratīyēta | stutyarthaṁ ca syāt | tasmādr̥tviktvōpasaṁhārārthamēvaitaditi saptadaśartvijaḥ || 35 ||


iti sarvēṣāmr̥tvikśabdāvācyatādhikaraṇam || 16 ||
prakr̥tānāṁ yē kēcitsaptadaśēti prāptē ’bhidhīyatē | sāmānādhikaraṇyaprayōgānniyamaḥ |
[p. 1100]
tacca dakṣiṇādānakramavākyagataṁ brahmādīnāṁ dr̥śyatē na camasādhvaryūṇām | yadyapi ca siddhamr̥tviktvamanūdyamānaṁ na śakyamupasaṁhartumiti buddhirbhavati tathāpi saptadaśaśrutyapēkṣitaviśēṣāvasthānaṁ tadēṣvēva vēdēna siddhavadāśritamatō ’mmākamēvaṁ paricchēdō bhavati nūnamēta ēvartvija iti || 36 ||

‘ya r̥tvijastē yajamānāḥ’ iti yajamānartvikśabdau samānaviṣayau niyamya yajamānasaṁskāraṁ dīkṣāṁ brahmādiṣu kramārthamanuvadannētēṣu tau dvāvapīti darśayati | tasmādbrahmatvādikaraṇayōgyēṣvēvartau yajatsu r̥tviktvaṁ na sarvēṣu | tadviṣayamēva cartuyajanaṁ śabdasya pravr̥ttinimittam | yathā sāsnādimadgamanaṁ gōśabdasya, yathā dhāyyāśabdaḥ sāmidhēnīṣunipā
[p. 1101]
tyamānastāsvēvētyavadhāraṇānnānyāsu dhīyamānāsvapi dhāyyāśabdavācyatvaṁ bhavatītyavadhāryatē | tathaitavartāvēva yajatsu bhavati na tu bhavatyēvētyavadhārayitavyam || 37 ||


iti brahmādīnāmēva r̥tviktvaniyamādhikaraṇam || 17 ||
dīkṣādakṣiṇāvākyayōḥ ṣōḍaśānāṁ saṁkīrtanāttāvantō ’vadhāritāḥ | saptadaśaḥ kastēṣāmiti na jñāyatē | sadasyayajamānacamasādhvaryavaścāvaśiṣyantē | tatra camasādhvaryūṇāṁ tulyakalpatvādanyatarāvadhāraṇapramāṇaṁ nāstīti sadasyayajamānayōranyataraḥ saṁdihyatē | tatra karmakaratvasāmānyātsadasyagrahaṇaprasaktāvabhidhīyatē | svāmisaptadaśāḥ syuriti | kathaṁ punaḥ pūrvatrartuyajamānakarmanimittatvamanabhyupagamyādhunā tatsāmānyātsvāminaḥ r̥tvikkarmābhidhīyatē | ‘sadasyaṁ vr̥ṇītē’ iti cōtpattisaṁyōgādadhvaryvādivadbhēdaḥ | na ca brahmaṇyavayavaprasiddhiḥ saṁbhavati | samudāyaprasiddhayā bādhitatvāt | na ca brahmaṇaḥ punarvaraṇaṁ vidhātumanuvadituṁ vā śakyam | adhvaryvādiṣvapyēvamēva prasaṅgāt | sarvēṣu cōpahavādiṣu brahmamantravyatirēkēṇāsya mantraḥ paṭhyatē | tatra cānyāyyō vikalpa āśrīyēta | na ca camasasaṁbandhē ’pi brahmaṇaḥ saṁkīrtanaṁ sadasyaśabdēnōpayujyatē | sāmarthyākṣiptēna cōpadraṣṭrā sadasyēnāvaśyaṁ bhavitavyam | sō ’pi ca pratyavēkṣaṇādr̥tau yajatīti śakyō vaktum | sarvē
[p. 1102]
yājñikāśca bhēdēna taṁ vr̥ṇvatē | tasmādayuktā sadasyanirākriyēti | ucyatē |

kratvaṅgatvēna naivaiha sadasyasya nirākriyā |
camasādhvaryuvattvēṣa nartvigityabhidhīyatē ||

sadasyō hi bhēdēna varītavya ēva | na ca brahmā sadasyaśabdēnōcyatē | r̥tuyajanē sati varaṇēnartviktvaniyamāddakṣiṇābhāgasaṁbandhadvādaśāhadīkṣāvākyayōścāsaṁkīrtanādr̥tvigiti nōcyatē | yathā satyapi varaṇē r̥tuyajanasaṁbandhē ca kāraṇadvayāsaṁbhavāccamasādhvaryava r̥tvijō nōktāḥ | svāminastu yadyapi ca varaṇaṁ nāsti tathā ’pyanyatsarvamastīti yuktamr̥tviktvam | yattu sadasyō ’pi pratyavēkṣaṇādyajatīti | vacanasāmarthyādēvāsau vriyatē, na tu kaścitpadārthastadadhīnaḥ, yēnāsya vyapadēśaḥ syāt | na ca pratyavēkṣaṇaṁ nāma kaścitpadārthō yēnāsya kartr̥viśēṣaḥ kēnacitpramāṇēna niyamyēta | tasmātsatyēva sadasyē sūktaṁ svāmisaptadaśā iti | yattu bhāṣyakārēṇa kiṁcitsadasyanirākaraṇaparamuktaṁ tadr̥tviktvanirākaraṇaparasyātirabhasavacanamityupēkṣaṇīyam || 38 ||


iti svāminaḥ saptadaśatvādhikaraṇam || 18 ||
ēvaṁ kartr̥bhēdaṁ pratipādyēdānīṁ samākhyāviniyōgasya pūrvapakṣaṁ racayati sma | tatra ‘tē sarvārthāḥ’ iti na jñāyatē kiṁ kratvarthapuruṣārthābhiprāyamuta kratvarthasarvārthābhiprāyam | tatrāpi kiṁ vākyasaṁyuktasarvārthā utāsaṁyuktasarvārthāḥ | yadi tāvatpuruṣārthā apītyabhiprāyaḥ, sa varaṇabharaṇayōḥ prakaraṇāmnānēna kratvarthatvādayuktaḥ | uktaṁ hi ‘prakaraṇaviśēṣādvā tadyuktasya saṁskārō dravyavat’ ityādiṣu | tathaikādaśē vakṣyati ‘nirdēśādvā vaidikānāṁ syāt’ iti | tasmādēvaṁ tāvanna sarvārthatvam | nāpi saṁyuktēṣu ‘tānpurō ’dhvaryurvi
[p. 1103]
bhajati’ ityādikaśrutānāmanyēṣāmavataraṇamastīti | yāni tvasaṁyuktāni kāryāṇi tāni yatra tatra vēdē paṭhitāni yēna kēnacitkartrā yathāsāmarthyaṁ kartavyānīti sarvārthāḥ | prayuktatvāditi—sarvāṇi hi kāryāṇi śaknuvanti tānprayōktum | tathātē ’pi kāryāṇi | sarvaṁ puruṣakāryamiti—yadyatkarmaṇi puruṣaiḥ prāgvacanaviśēṣātsvasāmarthyēna śakyatē tattadityēvaṁ yujyatē, na puruṣārthābhiprāyēṇa | yē punarāhavanīyādayastēṣāṁ sarvārthatvamaprastutamēva | na ca prasaṅgāducyatē | svakālatvasya hētōrapyasamarthatvāt | na ca tasyōttarapakṣē kaścitpakṣasya hētōrvā parāmarśō ’sti | yadi ca laukikakāryāpēkṣayā sarvārthatvamabhidhīyatē tatō ‘vihārō laukikānāmarthaṁ sādhayētprabhutvāt’ ityuktvā ‘nirdēśādvā vaidikānāṁ syāt’ ityatra nirṇītatvādavicāryam | yadapi vēdavihitāgnikāryasarvārthatvaṁ prakr̥tivikr̥tyōḥ, tadapi ‘agnimupanidhāya stuvatē’ ityudāhr̥tya ‘viśayē laukikaṁ syātsarvārthatvāt’‘na vaidikamarthanirdēśāt’‘tathōtpattiritarēṣāṁ samatvāt’ ( dhiṣṇyāgnīnāṁ syāt ) iti nirṇītatvādavicāryam | siddhāntavacanamēvaitannirākaraṇōktyabhāvāt | tasmādēvaṁ varṇyatē | naivēdamagnīnāṁ sarvārthatvaṁ pūrvapakṣīkr̥tam | kiṁ tarhi | adhikaraṇāntarasūtrōktanyāyapratipāditānumitapūrvapakṣaḥ siddhānta ēvāyaṁ sūtravākyabhēdēnōcyatē | na caitadagnikāryāpēkṣayā sarvārthatvam | kiṁ tarhi | prakr̥tivikr̥tyapēkṣayā | tatrānārabhyavādanyāyēnādhānavadēva pūrvōttarapakṣau racayitavyau kimāhavanīyādayaḥ prakr̥tyarthā āhōsvitsarvārthā iti | tatra
[p. 1104]
‘tatprakr̥tyarthaṁ yathānyē ’nārabhyavādāḥ’ ‘prakr̥tau vādviruktatvāt’ ityēvaṁ prāptē ’bhidhīyatē | agnayaḥ sarvārthāḥ—prakr̥tivikr̥tyarthā bhavēyuḥ | kutaḥ | svakālatvāt—svatantrōtpattitvādityarthaḥ | tadētadvarṇitaṁ ‘svarvārthaṁ vādhānasya svakālatvāt’ ityatra | na tvētatsarvaviṣayaṁ sarvārthatvamavakalpatē |

dvāraṁ yēṣu parādhīnaṁ tēṣu tatprāptyapēkṣayā |
prāpnuvantīdr̥śā bhāvā na svatantrāḥ kathaṁcana ||

śāstrēṇa cōditā yē hi darvihōmāḥ svarūpataḥ |
tēṣvēvāhavanīyaḥ syānna yāgēṣvapyacōdanāt ||

yajjuhvati tadāhavanīyē iti śrūyatē | na yadyajēranniti | tēnāvaśyamāhavanīyacōdanayā tāvatpratīkṣitavyaṁ yāvat ‘caturavattaṁ juhōti’ ‘yadgrahān juhōti’ ‘yaccamasān juhōti’ iti cātidēśēna saṁbandhāddvāraṁ prāptam |

tataścāhavanīyēna sahaivāsyātidēśataḥ |
prakr̥tau vā dviruktatvādityayaṁ niścayō bhavēt ||

tathā ca ‘tāsāmagniḥ prakr̥titaḥ prayājavat’ iti siddhavatprakr̥tyarthatvaṁ darśitam | tathā vaikr̥tacarupurōḍāśānāṁ pratyakṣahaviḥśrapaṇavidhānādgārhapatyaprāptidvāraṁ nāstītyavaśyaṁ sagārhapatyamēva śrapaṇaṁ prakr̥titaḥ prāpnuvadapēkṣitavyam | agniṣu paryavasitam | r̥tvikṣūttaraṁ sūtramārabhyatē || 39 ||

samākhyāsaṁyōgādvayavasthā bhavēt | na hi hautramakurvatō hōtr̥samākhyā ’rthavatī bhavati | nāpi tēnākriyamāṇasya hautravyapadēśō ’vakalpatē | tasmādanyathānupapattyā kalpitayā śrutyā viniyōgaḥ | tatra kēcidāhuḥ | anyōnyanirapēkṣayōrēva rūḍhirūpēṇa kartr̥karmasamākhyayōḥ prasiddhayōrakṣarasārūpyēṇōpatiṣṭhamānayōrviniyōjakatvamiti | kutaḥ |

saṁyōgaḥ pūrvasiddhō hi nimittatvaṁ prapadyatē |
na cēha prāksamākhyānātkiṁcitsaṁyōgakāraṇam ||


[p. 1105]
hōtr̥śabdastāvanna hautranimitta iti rājaśabdavadēva pratyayalōpaprātipadikapratyāpattyōrasmaraṇādavagatamētat | na ca rājaśabdādiva rājyaśabdō hōtr̥śabdāddhautraśabdaḥ śakyaḥ kalpayitum | na hi yathā tatra manvādibhiḥ kṣatriyasya rakṣaṇaṁ vihitaṁ tadrājakarmatvēna jñāyamānaṁ pratyayārthatvaṁ pratipadyatē | tathēha kēnacitsāmidhēnyanuvacanādērhōtr̥karmatvaṁ prasiddhaṁ yannimittā samākhyā syāt | na caivaṁ sati samākhyā viniyōktrītyavasīyatē | kathaṁ tarhyasatyāmavayavavyutpattau viniyōgaḥ | uktamētacchabdasārūpyamātrāditi | na tvētadyuktam | yadi hōtuḥ karma hautramityēvaṁ na vyutpādyatē tatō ’ntarēṇaiva kartr̥karmasaṁbandhaṁ rūḍhyā sārūpyasamākhyayōrupapannatvānnārthāpattiḥ śrutiṁ kalpayēt | na hi varṇasāmānyamātrēṇa śālāmālayōḥ kaścitsaṁbandhaḥ | tathā ca vakṣyati, na hi kaṇvarathaṁtarē rathaṁtarasaṁbandhaḥ kaścidastīti | yadapi ca kr̥tē rājñaḥ karmasaṁbandhē rājyaśabdaḥ pravartata iti | tadayuktam | saṁbandhasyādimattvaprasaṅgāt | tasmādyathaiva tatra nityayōrēva śabdārthayōrnitya ēva saṁbandhē śāstrataḥ pratīyamānē sādhutvapratipattivēlāyāṁ rājaśabdamanvākhyāya rājyaśabdō ’nvākhyāyamānō yaugikastannimittaścōcyamānō ’pi nityanimittatvānnādimattvaṁ pratipadyatē tathaivātra hautramiti vr̥ddhidarśanāddhōtr̥śabdāt ‘tasyēdaṁ karma’ ityēvamanvākhyānamiti gamyatē | kēna tu tattasya karmāvagatamiti | samākhyādarśanāttadēva tādr̥śaṁ vacanamanumāsyāmahē | nanvitarētarāśrayaṁ prāpnōti samākhyātastadvacanaṁ, tēna kḷptē saṁyōgē samākhyāsiddhiriti | naiṣa dōṣaḥ | samākhyā tāvatpratītirūpēṇa pratyakṣā | sā tu kēna nimittēna pravr̥ttēti pūrvapravr̥ttatayaiva nimittamapēkṣatē | na ca tadasti | tasmānnūnamīdr̥śī śrutirasti, yathā hōtrā kartavyamētaditi | sarvēṣvēva liṅgādiṣvēvamētadbhavatīti vyākhyātam | atō nētarētarāśrayatvamiti | nanu cēdam ‘ākhyācaivaṁ tadarthatvāt’ ityanēnaivādhikaraṇēna siddham | satyaṁ siddhaṁ na tu tatra virōdhāvirōdhau vicāritau | iha tu yōgyatvaprakaraṇaviśēṣātsarvārthatvaprasaktyā virōdhamāśaṅkya pariharati, uttaravivakṣayā vā ’nuvadatītyapunaruktam || 40 ||


iti samākhyayā ’dhvaryvādīnāṁ niyatapadārthakartr̥tādhikaraṇam || 19 ||

[p. 1106]
viśēṣasamākhyā ’pi viśēṣaśrutivadēva śīghratarapravr̥ttērbādhikā bhavati || 41 ||

sāmānyasamākhyāviniyōgasyaivaitalliṅgam | viśēṣasamākhyāyāṁ tu kiṁcidanyaddraṣṭavyam || 42 ||


iti sāmānyasamākhyātakarturviśēṣasamākhyādinā bādhādhikaraṇam || 20 ||
upadēśātsiddhē samākhyābādhē samastaikadēśaviṣayatvēna vicāraḥ | jyōtiṣṭōmaprakaraṇa ēvaitacchrūyatē ‘tasmānmaitrāvaruṇaḥ praiṣyati cānu cāha’ iti | pradarśanārthaṁ“tvagnīṣōmīya”ityuktam | tatra sarvapraiṣāṇāmādhvaryavatvaṁ, sarvānuvacanānāṁ ca hautrasamākhyanam | tatkimanēnōpadēśēna samastaviṣayaḥ samākhyayōrbādha uta kvacidēvēti | kiṁ prāptaṁ, praiṣānuvacanōddēśēna maitrāvaruṇōpādānāduddiśyamānayōśca śabdapratipāditasāhityavivakṣānupapattēḥ
[p. 1107]
śrūyamāṇaśca caśabdaḥ samuccayānvācayamātraṁ pratipādayati nētarētarayōgasamāhārau, nityaṁ samāsagamyatvāt | na cēhānvācayalakṣaṇamubhayōstulyatvādupapadyata iti samuccayaḥ syāt | sa ca pr̥thagapi sarvēṣvanuṣṭhīyamānēṣu saṁbhavatyēvēti sāmānyavacanātsarvapratyayaḥ || 43 ||

na sarvapraiṣānuvacanēṣvasau bhavēt | kva tarhi | purōnuvākyāsu | praiṣāntānyanuvacanāni purōnuvākyāḥ | tāśca prakr̥tyaitadvacanaṁ pravr̥ttaṁ ‘tasmānmaitrāvaruṇaḥ’ iti | tāśca tādr̥śyō hautra ēva paṭhitā iti tasyaiva kēvalasya prāpnuvanti | yastu tāsāmantē yajētiśabdaḥ sa iṣṭiprakr̥tikēṣu tāvadaṅgēṣvatidēśēnādhvaryōḥ prāpnōti | sōmayāgēṣvapi ‘praiṣēṣuca parādhikārāt’ ityēvaṁ nivartamānaḥ ‘tēṣāṁ yatō viśēṣaḥsyāt’ ityēvaṁ maitrāvaruṇasyaiva | athavā prēṣakasyōbhayatra kartr̥tvādvakṣyamāṇēna nyāyēna prēṣyatvaṁ maitrāvaruṇasya kalpayitvā hōturēva prāpnōti | tathā ’dhvaryōḥ ‘prēṣya’ iti prēṣāntarāmnānāt ‘yaja’ ityēṣa nivartamānaḥ pratiprasthātuḥ prāpnōti | śēṣāṇi tu praiṣānuvacanāni nirjñātakartr̥viśēṣatvānnirākāṅkṣāṇyēvēti na tēṣu maitrāvaruṇavidhiḥ saṁbhavati | purōnuvākyānāṁ punarubhayāṁśapātitvādēkapadārthatvēna ca nānākartr̥tvānupapattērhōturadhvaryōśca pracyavamānānāṁ sākāṅkṣatvātsaṁnidhānācca yuktō maitrāvaruṇāvidhiḥ | ēvaṁ caśabdō ’pi sahaprayōgādapi prakr̥ṣṭārthēḥ samarthitō bhavati, praiṣasaṁnidhānāt | na ca ‘prēṣya’ ityādayō ’pi praiṣāstasyaivātmaviṣayāḥ saṁbhavanti || 44 ||


[p. 1108]
prātaranuvākē ca hōtr̥darśanāt || 45 ||


iti praiṣāntānuvacanēṣvēva maitrāvaruṇasya kartr̥tāniyamādhikaraṇam || 21 ||
unnayanāsādanahōmādi yāvatkiṁcidadhvaryōścamasēṣu prāpnōti tatsarvaṁ viśēṣasamākhyānāccamasādhvaryubhiḥ kartavyam || 46 ||

sā nāma viśēṣasamākhyā sāmānyasamākhyāṁ bādhatē yā tannirapēkṣā pravartatē | camasādhvaryusamākhyā tu camasēṣvadhvaryuvadvr̥ttiṁ pratipādayati | tadyadi tāvadadhvaryurnaiva juhuyānna tarhi tān juhvatastē camasādhvaryavō bhavanti | kāmamajuhvata ēva tadvadbhāvaṁ labhērannānyathā | yadi tu sa juhōti tataḥ kadācittasya vyāpr̥tatvēnāśaktau satyāṁ tē juhvatastadvadbhavēyustasmājjuhōtyadhvaryuḥ || 47 ||

vaṣaṭkāriṇaṁ prati prayōjanāntarābhāvādbhakṣārthē nayanē camasādhvaryuṁ nētāraṁ bruvannahu
[p. 1109]
tasya bhakṣaṇāsaṁbhavādya ēva juhōti sa ēva prayacchati bhakṣaṇārthaṁ taṁ ca grahītr̥tvēna camasā dhvaryūṇāṁ vyāpr̥tatvāttēbhyō ’nyamadhvaryuṁ darśayati || 48 ||

aśaktau tē pratīyēran || 49 ||


iti camasahōmēṣvadhvaryukartr̥tvādhikaraṇam || 22 ||
‘guṇamukhyavyatikramē tadarthatvānmuṁkhyēna vēdasaṁyōga’ ityatra vyākhyātaṁ yathā ’ṅgāni
[p. 1110]
pradhānavēdavyapadēśaṁ labhanta iti | tasmācchayēnē sarvē padārthāścōdakaprāptā udgātr̥bhiḥ kartavyā iti || 50 ||

uktaṁ, vakṣyatē caitadyathā jaghanyakālatvātprayōgavacanaścōdakāddurbala iti | prayōgavacanāśrayā ca pradhānasamākhyā, sā satyapi pratyakṣatvē durbalā | yāvaccātidēśēna nāṅgāni prāpyantē tāvatkasya kartāraṁ niyacchati | yadā tu prāptāni bhavanti tadaiṣāṁ kḷptakartr̥saṁbandhānna kadācidapēkṣēti kiṁ samākhyā kariṣyati | na cātra prāptabādhō bhavati, śrutikalpanēna samākhyāyā viprakr̥ṣṭatvāt | uktaṁ hyētadyathā kḷptamūlānāṁ pramāṇānāṁ prāptabādhō bhavati na kalpyamūlānāmiti | tasmātprāptakr̥tagrahaṇēna tadadhikārasāmarthyājjyōtiṣṭōmavadēva nānākartr̥kaḥ syāt | yadyapi ca prakr̥tāvapi samākhyayaiva nānākartārastathāpi kḷptasaṁbandhatvādiha śrutitulyatā | yattvaprākr̥taṁ kiṁcidāmnāyatē tasya pradhānasamākhyātakartā bhaviṣyatīti darśayannāha—‘avyaktaḥ śēṣē’ iti | akḷptāvasthatvādavyaktō ’yaṁ kartr̥saṁbandhaḥ kḷptādanyatra bhavitumarhati | na tvasya viṣayaḥ samyagdr̥śyatē | kaṇṭakavitōdanādīni yadvā pradhānasamākhyātē vēdē paṭhyantē, vēdāntarē vā | yadi tāvattatraiva tataḥ samākhyayaiva tēṣāṁ
[p. 1111]
kartr̥saṁbandhō na pradhānadvārēṇa | atha tu vēdāntarē paṭhyantē tataḥ pratyakṣatvē satyapi tayaiva viśēṣasamākhyayā balīyasyā bhavitavyam | athātrāpi guṇamukhyavyatikramanyāya āśrīyatē tataḥ stōtraśastrādīnāṁ jyōtiṣṭōmasyādhvaryavasamākhyānādadhvaryukartr̥katvaprasaṅgaḥ | na cātra ‘mandraṁ prātaḥsavanē’ ityādivatsamādhānamarita | taramānna pradhānēnāṅgēṣu svasamākhyā bādhyatē | sā tvautpattikēna kartr̥saṁbandhēna viniyuktārthā satī pradhānēna gr̥hyatē | na cāṅgānāṁ pradhānadvārēṇādhvaryavādisamākhyā yujyatē | na hi pradhānānyādhvaryavādisamākhyābhiryujyantē, guṇabhūtēṣu kartr̥vyāpārāt | yā ca pradhānēṣu na vyāpr̥tā sā taddvārēṇāṅgēṣvavatariṣyatīti kuta ētat | r̥gvēdādisamākhyā pradhānēṣvaṅgēṣu cāviruddhā | tēna kriyata iti ca tatra vyapadēśaḥ | sa ca pradhānaprayōgavacanēna vidhēyatvādaṅgēṣu yujyatē | pāṭhakr̥tā cādhvaryavādisamākhyā | sā yathāpāṭhamēva bhavitumarhati | na cātra guṇamukhyavyatikramanyāyēnānabhyupagatēna kiṁcidaduṣyati | kaṇṭakavitōdanādayaśca pradhānavēdasamānōtpattaya ēva draṣṭavyāḥ | tadātmanā ca śakyam, ‘avyaktaḥ śēṣaḥ’ iti vaktuṁ, nāvaśyaṁ pradhānādēvāvatarantī samākhyā ’nugr̥hyatē | sākṣādanugrahē ’pyananugrahē ’pi vā ’nyāṅgēṣu kr̥tārthatvēnāvirōdhāttēna prākr̥tāṅgavyatiriktēṣu samākhyā viniyōkrīti siddham || 51 ||


iti śyēnādau prākr̥tāṅgēṣu nānākartr̥katvādhikaraṇam || 23 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē tr̥tīyādhyāyasya saptamaḥ pādaḥ |

[p. 1112]
samākhyāpavādatvēnaitadapi vicāryatē | kiṁ parikraya ādhvaryavādiṣvāmnānāttatsamākhyātaiḥ puruṣaiḥ kartavya uta svāminēti | siddhē tvētasmin ‘anyō vā syātparikrayāmnānāt’ ityētaddraṣṭavyam | tathā svāminā laukika upāya āsthēyō yathā ’dhvaryvādayaḥ svadravyēṇētarānparikrīṇatē samākhyānugrahārthamiti prāptē ’bhidhīyatē |

laukikāśrayaṇaṁ tatra yatra nānyō ’sti vaidikaḥ |
vaidikē dakṣiṇādānē sati kiṁ laukikāśrayaḥ ||

parikrayēṇa hi sarvatra svayaṁ kartr̥tvaṁ yajamānasyōpapāditaṁ yadi parikrayamapi na kuryānna kvacitkartr̥tvaṁ pratipadyatē | laukikēnōpāyēna pratipatsyata iti cēt | na vacanādr̥tē svayaṁ kartr̥tvabādhāsaṁbhavāt | tasmātsvāmikarma || 1 ||

upadadhyāditi parasmaipadādayājamānatvē ’vadhāritē varadānamr̥tvikkarma | tatsiddhiśca yadi tāvacchāstrīyēṇa parikrayēṇa labhyatē tatō ’styēva yajamānasya kartr̥tvam | atha na labhyatē tatō laukika upāya iti || 2 ||


iti dakṣiṇādānasya yajamānakartr̥katvādhikaraṇam || 1 ||

[p. 1113]
kartr̥tvamēvaitaurvinā | viguṇamiti yathāsamākhyaṁ saṁskārāḥ || 3 ||

puruṣapradhānatvādēṣāṁ yājamānatā | guṇabhūtē hi kartaryapēkṣitē samākhyā niyāmikā bhavati | pradhānatvaṁ ca yajamānasvāsaṁdigdhamavadhāritam | na caitē kartr̥tvasaṁjananārthāḥ | tairvinā ’pi siddhē kartr̥tvē phalamātrānutpādāt | r̥tvikphalaṁ ca dakṣiṇālābhātmakaṁ vinā ’pi tairupalabhyatē na tu yājamānam | tasmādyathaiva pradhānāni puruṣārthatvādyajamānakartr̥kāṇi bhavanti, ēvamētē ’pīti, yathāprāptarūpāṇāmēva caiṣāṁ yajamānagāmitvamiti na daṁntadhāvanamadhvaryuṇā gr̥hītvā yajamānasya dantāḥ kṣālayitavyāḥ | kēśaśmaśruvapanē ’pi nityaṁ nāpitakartr̥tvamiti nādhvaryōḥ kṣuragrahaṇāpattiḥ || 4 ||

adhvaryuvyāpārē ca ‘abhyanakti’ iti parasmaipadēna nirdēśāt ‘abhyaṅktē’ ityātmanēpadayuktō vidhiryajamānasyēti gamyatē || 5 ||


[p. 1114]
yattvitarakarmavatsamākhyayā niyamyata iti | tatra samākhyā niyāmikā bhavati, yatra karturapēkṣā | kva cāsau, yadarthaḥ parikrayaḥ | sa ca kartuḥ kvacidguṇatvamāpādayituṁ kriyatē na saṁskārāya | taddarśayati kalpanīyō hi vapanādibhiḥ saha vinaivāpēkṣayā saṁbandhaḥ | itaraiḥ punaḥ kḷptō ’pēkṣaṇāditi || 6 ||

pradhānāpūrvāśrayatvācca yajamānasya saṁskārāḥ saṁnikr̥ṣṭāḥ sukhamapūrvēṇa grahīṣyantē | tatsiddhayarthatvādvā tatraiva kartavyā iti || 7 ||

anēna ca nyāyēna yajamānasya, samākhyayā cartvijāṁ bhavantu virōdhābhāvāt | na ca saṁskāratvātpratipradhānamāvartamānā dōkṣyantīti cōditē vadati | naitadyuktam | sarvaṁ hi yajamānēna svayaṁ kartavyaṁ parikrayēṇa vā kārayitavyam | tadyadi saṁskārānadhvaryvādayaḥ
[p. 1115]
kuryustē parikrayasyāyōgyatvēnāsādhyatvānna kāritā nāpi kr̥tā ityakarmāṅgamēva syuḥ | tasmānnartvigyajamānānāmētē samānavidhānā iti || 8 ||


iti vapanādisaṁskārāṇāṁ yājamānatvādhikaraṇam || 2 ||
tapasō duḥkhakaratvātkartā guṇabhūtaḥ samākhyayā niyamyata ityāśaṅkāṁ nivartayati | yasmādidamapi saṁskāravatphalapratigrahaṇayōgyatvaṁ karōti | yajamānasya ca yōgyatvamapratibaddhaṁ kartavyaṁ nartvijastasmādyājamānam | yōgyatā ca sarvatraiva dviprakārā dōṣāpanayēna guṇāntarōpajananēna vā bhavati | tatra saṁskārā guṇāntaramupajanayanti | tapaśca dōṣanirdhātaṁ karōti | yō hi jyōtiṣṭōmādi karōti tasyaikāntēnāsminnanyasminvā janmani vihitākaraṇapratiṣiddhasēvānimittā dōṣāḥ santi | tē cānapanītāḥ kratuviparītasvaphalō pabhōgadānādatyantāviguṇasyāpi kratōḥ phalaṁ pratibadhnanti | sō ’yaṁ kraturapratibandhahētuṁ kaṁcidapēkṣatē | tatra prakaraṇaśrutasyaiva tapasō ’vaśyaṁ kratuṁ prati kathaṁcidupakārakatvaṁ kalpayitavyam | tatrāpēkṣāsaṁnidhiyōgyatvairdōṣakṣapaṇakalpanamēva jyāyaḥ | śakyaṁ hi duḥkhadānādadharmasya kāryavirōdhinastapasā ’panayanam | yathaiva prāyaścittacaraṇādduḥkhēnālpēnāpi satā
[p. 1116]
mahatē duḥkhāntarāya pravr̥ttaḥ sannadharmō vināśyata iti vacanādgamyatē tathaivātra draṣṭavyam | yāni tvakarmāṅgabhūtānyēva tapāṁsi śrūyantē phalasaṁbaddhāni vā tēṣāṁ phalasādhanasyāparasyābhāvātpratibandhanirākaraṇāpēkṣā nāstīti svargādyēva kalpyatē | yāni tu prāyaścittatapāṁsi tēṣāṁ dōṣāpahāramātramēva phalamiti na sarvatraikarūpatvamadhyavasātavyam || 9 ||

mēdhārhatvavākyaśēṣaścāmumēvārthaṁ dyōtayati || 10 ||

varadānavadētaddraṣṭavyam ‘r̥ttvija upavasanti’ iti || 11 ||


iti tapasō yājamānatvādhikaraṇam || 3 ||
‘guṇatvē tasya nirdēśaḥ’ ityanēna gatārthamityanyathā vyācaṣṭē, yē saṁskārāḥ santō vacanādr̥tvijāṁ jātāmtē kiṁ samākhyayā niyamyantē nēti | lōhitōṣṇīṣādayō hyaudgātrā
[p. 1117]
diṣu paṭhyamānāḥ satyapi saṁskāratvē vacanādr̥tvijāṁ kriyamāṇāḥ samākhyāviṣayatāṁ pratipadyanta iti prāptē brūmaḥ |

saṁskāratvādatikrāntē samākhyāgōcarē sati |
vacanēnartvijāṁ yēna tēnaivānyēṣvapi sthitāḥ ||

r̥tviguddēśēna hyētē vidhīyamānāḥ pratipradhānāvr̥ttinyāyātsarvēṣāṁ bhavantō na śakyāḥ samākhyayā bādhitum | tasmādiha na vyavasthā syāditi || 12 ||


iti r̥tviksaṁskārāṇāṁ sarvartvigdharmatādhikaraṇam || 4 ||
pradhānakāmasya yajētētyātmanēpadātsāmānādhikaraṇyādādhānagatāccātmanēpadātpradhānakartr̥viṣayatvē ’nyataḥ siddhē yē guṇakāmāḥ sadōmānaviśēṣādiṣu śrutāstēṣu minuyādityanēna
[p. 1118]
samānakartr̥katvādaviruddhayā samākhyayā ’dhvaryuviṣayatvē prāptē, pradhānagatēnātmanēpadēna samastaprayōgaviṣayaḥ phalasaṁbandhō yajamānaviṣayō ’vagamyata iti yadi kāmayēta yajamāna iti prakaraṇādavardhāya tadbhāgitvaṁ gamyatē | tathā cādhvaryuvyāpārē parasmaipadamupapatsyatē | anyathā ‘ḍumiñ prakṣēpaṇē’ ityasya kartrabhiprāyakriyāphalavivakṣāyāṁ ñitvādātmanēpadaṁ syāt | anayā ca śrutyā sāmānādhikaraṇyaṁ vākyagamyaṁ bādhitamityadōṣaḥ | tadvaśēna vā yajamānaprārthanānusārō yō ’dhvaryauḥ kāma ēṣa mē yajamānō vr̥ṣṭiṁ prāpnuyāditi tadapēkṣayā sāmānādhikaraṇyamaviruddham | tathāśabdēna ca pūrvādhikaraṇādētāvadatidiśyatē samākhyayā na niyamyata iti || 13 ||

anyatra vacanāditarēṣāṁ syādiha tādr̥śasya vacanasyābhāvādvayapadēśādityucyatē | vāśabdōpādānādyajamānavyatirēkēṇa cātmagrahaṇāccaturthyā ca vispaṣṭatādarthyapratītēḥ ‘ātmanē vā yajamānāya vā’ iti kartr̥dvayasya phalasaṁbandha iti śakyaṁ vijñātum || 14 ||


iti guṇajanyakāmānāṁ yājamānatvādhikaraṇam || 5 ||

[p. 1119]
akarmasaṁyuktā āśīrmantrāḥ samākhyayā niyamyantē | na hi tēbhyaḥ phalaniṣpattiḥ | mantrāṇāmavidhāyakatvādanyasya ca phalakalpanāhētōrasaṁbhavāt | yattvāśāsanaṁ tadyajamānavadadhvaryōratyutsāhakaratvēnāviśiṣṭamiti prāptē yājamānā ityucyatē | tē hi phalāntarābhāvātpradhānaphalaprāptimāśāsatē | yajamānēna ca tadāśāsanīyaṁ nartvijā | tadīyasya dakṣiṇālābhasyānyathā ’pi siddhatvādyajamānācca labhyamānatvēnāgnēraprārthanīyatvāt | atha yajamānārthamēvāsau prārthayēta tatra ‘āyurmē dēhi’ ityātmaviṣayaṁ sadvirudhyēta | tasmādyajamānēnaiva pradhānaphalaprāptirūpēṇātmōtsāhanārthē prayōktavyā iti || 15 ||

āśīrmantraṁ ca pravasadyajamānāgnihōtrēṣvagnyupasthānārthaṁ prōṣitasya darśayati | na cartvijaḥ prōṣitasya r̥tviktvaṁ saṁbhavati karmasaṁyōgābhāvāt | yajamānasya tu dravyatyāgēnōpapadyatē | tasmāttatsāmānyāditarēṣu tathātvam || 16 ||


iti prōtsāhanamantrāṇāṁ yājamānatvādhikaraṇam || 6 ||

[p. 1120]
ājyagrahaṇādimantrēṣu sāmānyēnādhvaryavē punarviśēṣēṇa yājamānē kāṇḍē paṭhyamānēṣu kimubhau prayōktārau vikalpēna samuccayēna vā ’thānyatara iti | tatrādhvaryavatvē vikalpē vā prāptē dvāvityāha | nanu ca viśēṣasamākhyānātkēvalayājamānatvamēva syāt | tatra vayaṁ viśēṣasamākhyāṁ balīyasīmicchāmō yatra sakr̥dāmnānam | yē tu sāmānyē viśēṣē ca bhēdēnāmnāyantē tēṣu yadi viśēṣasamākhyā ’ṅgī kriyatē tataḥ sāmānyapāṭhasyānarthakyamēva syāt | ēkaviṣayatvē ca sāmānyaṁ viśēṣō bādhatē | satyapi tvatra mantrābhēdē pāṭhabhēdādviṣayānyatvam | pāṭhasya hi bhēdēna prayōjanaṁ kalpayitavyam | na ca tadubhayaprayōjyatvādamyatsaṁbhavati | tasmādubhāvapīti | nanu dvayōḥ pāṭhayōrēkaḥ svarūpaprajñāpanārtha itarō viniyōgārthaḥ syāt | tatrāpi mantrāṇāṁ karmaprakāśanārthatvādaṅgapradhānānāṁ ca samānakartr̥katvādyatraivājyagrahaṇādi kāryamāmnātaṁ tatraiva samākhyātēnaiva kartrā viniyōgō yuktaḥ | tatraiva ca mantrasya prayōjyatvēnāvagatasya kartr̥viśēṣākāṅkṣā bhavati nētaratra | rūpamātraprajñāpanasyāntarēṇāpi karmakālaprayōgamadhyayanamātrēṇaiva siddhatvāt | ājyagrahaṇādi cāsaṁdigvamādhvaryavam | tasmānna yajamānēna prayōktavyā iti | ucyatē | yājamānē ’pi rūpamātrādēvāntarēṇāpi kāryaṁ prayōjyatvēnāvadhāraṇādastyēva kartrapēkṣēti yajamānakartr̥tvasiddhiḥ | kiṁ punastēṣāṁ prayujyamānānāṁ prayōjanam | ucyatē | yathaivādhvaryuṇā padārthāḥ kartavyāstathaiva yajamānēnāpramādārthaṁ pratyavēkṣitavyāḥ | tadyatra mantrā nāmnāyantē tatrōpāyāntarēṇa pratyavēkṣyatē, iha tu mantrairityarthavattā || 17 ||


iti dvyāmnātānāmubhayaprayōjyatvādhikaraṇam || 7 ||

[p. 1121]
yatra ‘yajamānaṁ vācayati’ iti śrūyatē tatrāvidvānapi khaṇḍaśaḥ śakyō vācayitumityaniyamaḥ | athavā vidvānsvayamēva brūyāt | tatra prayōjakavyāpāravaiyarthyaṁ bhavēt | tasmādavidvānēva vācayitavya iti prāptē ’bhidhīyatē |“na hyavidvānvihitō ’stīti” | yadi kāmaśrutiparigr̥hītaṁ vēdādhyayanaṁ bhavēttataḥ prayōgakālē ’pyadhyāpyēta | tattvādhānavadanārabhya vidhīyatē ‘tasmātsvādhyāyō ’vyētavyaḥ’ iti | tathā sati cārthāpattyabhāvātsiddhamēvēdaṁ sarvakarmāṇyagnivadnr̥hṇanti na śikṣaṇaṁ prayuñjatē | na ca śikṣitō vēdō bhavati | tasmātprākkarmaṇō yē mantrāḥ paṭhitāstē ’ṅgatvaṁ pratipadyanta iti nāviduṣō ’dhikārō ’tra | śakyatē ca tatrāpi praipavatprayōjakavyāpārasyārthavatā satyāmapi śaktāvaprayuktō na brūyāditi | tacca prayōjakatvaṁ dvēdhā bhavati, yadi vā khaṇḍaśaḥ samarpyatē ’thavā brūhītyabhidhīyata iti yathēṣṭaṁ karma |“kriyatā punarviditēnēti”—vaiśēṣikādayaḥ svaśāstrēṇāpyanadhigatēnānadhikāraṁ vadantīti spaṣṭanirūpaṇārthaṁ pr̥cchati | tatra vidvattāyāḥ śaktyutpādanadvārēṇa pratyakṣēṇaivōpakāritvā“dyāvatā viditēnētyāha” | yadyapi svādhyāyagrahaṇēna sakalō vēdaḥ parigr̥hītastathāpi darśapūrṇamāsau kurvāṇasya jyautiṣṭōmikamantrabrāhmaṇaṁ na kvacidupayujyata iti, asadapi nādhikāraṁ vyāvartayati, iṣṭivēdēnaiva yōgyatāyāḥ siddhatvāt | tēna tadyā
[p. 1122]
jinastāvānēva svādhyāyaḥ | yattvasau sakalaḥ paṭhyatē tannityakāmyanaimittikānāṁ karmaṇāṁ yathōpapannakālatvānna jñāyatē kataratkadā kariṣyata iti | tatra kadācidyanna paṭhitaṁ tatphalaprārthanānimittaṁ vā ’syōpajāyatē tatra tadavidvattvādaśaknuvanvihanyatē, tadānīṁ vā ’dhīyānasya vrataniyamavadadhyayanāsaṁbhavātkarmabhiśca viśiṣṭakriyōpāttavēdanirākāṅkṣaistādr̥śasyāgrahaṇādvaiguṇyaprasaṅgaḥ | kāmaśrutyaparigrahācca sarvairanārabhyavādavidhyadhītō vēdō ’pēkṣita ityavaśyaṁ brahmacaryakāla ēva samastō vēdō ’dhyētavyaḥ | yadi tu kaścidaśaktō nādhītē sakalam, agnihōtradarśapūrṇamāsamātraṁ kathaṁcidadhigacchati na tasya tatrānadhikāraḥ | ēvaṁ ca sati bāhyajñānaṁ dūraviprakr̥ṣṭamēva | yattvātmajñānaṁ, tēna vinā pravr̥ttirēva nāstyataḥ sarvakarmārthamaṅgīkartavyam || 18 ||


iti vājapēyādāvabhijñasyaiva vācanādhikaraṇam || 8 ||
ukhādhiśrayaṇāvahantyādīnāṁ dvādaśānāṁ karmadvaṁdvānāṁ yājamāna ādhvaryavē ca paṭhitānāṁ hyāmnātamantravadubhābhyāṁ prayōktumaśakyatvādyājamānasamākhyānādyajamānakartr̥katvamiti || 19 ||


[p. 1123]
anutpannānāṁ dvaṁdvatvāpādanāśaktērvidhāyakaśabdābhāvācca naiṣāṁ yājamāna ēvōtpattiḥ | kiṁ tarhi | ādhvaryavē | tatra ca kartrākāṅkṣā tadarthaśca parikraya ityavagatē kartari na dvaṁdvāmnānavēlāyāmapēkṣā ’stīti yajamānakartr̥tvānupapattiḥ | tatra svarūpasyāsati yajamānasaṁbandhē dvaṁdvatā kathaṁ yājamānī kriyēta | na ca sā kartrantarēṇa kriyamāṇānāṁ saṁbhavati | samāsannakaraṇaṁ hi dvaṁdvatā | na cānyakartr̥kāṁ kriyāmanyaḥ samāsannāṁ kartuṁ samarthaḥ | na ca samāsannakaraṇānurōdhēna kriyāsvarūpamapi yājamānaṁ saṁbhavati | atō ’ṅgaguṇavirōdhanyāyāttadapyādhvaryavamēva | yajamānastu smārayiṣyati dvaṁdvatāmiti samākhyārthavattā || 20 ||


iti dvādaśadvaṁdvānāmādhvaryavatvādhikaraṇam || 9 ||

[p. 1124]
‘parivīrasi’ ‘yuvā suvāsāḥ’ ityētayōḥ karaṇakriyamāṇānuvādinōradhvaryuṇā hōtrā ca yugapatprakr̥tau prayuktayōḥ kuṇḍapāyināmayanē hautrādhvaryavayōrēkakartr̥katvādaśaktēravaśyāvahēyē ’nyatarasminkataraḥ pratigr̥hyatāmiti saṁdēhaḥ | tatrāniyamaḥ prāpnōti | yadvā hōtuḥ siddhasvarūpasyādhvaryavavidhānādajahatsvadharmatayā hautra ēva yukta iti prāptē ’bhidhīyatē | ētasminvipratiṣēdhē karaṇaḥ prayōktavyaḥ | kutaḥ | samavāyaviśēṣāt | kēcidāhuḥ | pradhānapratyāsattiḥ samavāyaviśēṣa iti | bahiraṅgō hyārādupakārakarūpatvātkriyamāṇānuvādī, karaṇastvantaraṅga iti | tadakāraṇaṁ, yadi hi pradhānadvārēṇāṅgēṣu kartā ’vatarēttataḥ saṁnikarṣaviprakarṣāvupayujyēyātām | sa tu samākhyayā cōdakēna ca pradhānēṣvaṅgēṣu cāviṁśēṣēṇa lakṣyatē | na ca kaścidaṅgaguṇavirōdhanyāyaḥ | ubhayōraṅgatvāviśēṣāt | na ca saṁnipātitvēna kriyāntaragatamārādupakāritvaṁ durbalī kriyatē | na cāyamatīvārādupakārakaḥ | kriyamāṇaparivyāṇasmr̥tyavicchēdēna dr̥ṣṭasaṁskārajananāt | tasmādānumānikāddhautrasaṁbandhātpratyakṣatvēnaivādhvaryavasya samavāyasya viśēṣō bhavati | katham | ēṣā hyatra vacanavyaktiḥ | yaduta hōtrādayaḥ śrutivr̥ttā adhvaryvādiśabdalakṣitēṣu karmasu vidhīyantē | tatra hautrasaṁbandhō hōturānumānika ādhvaryavasaṁbandhamtu pratyakṣaḥ | yattvajahatsvadharma ēva hōtādhvaryavēṇa saṁbadhyata iti | saṁbadhyēta, yadi tatprayōgamātrakr̥tamēvāsya hōtr̥tvaṁ bhavēt, yadi vā hautraṁ pratyadhvaryurvidhīyēta, hōtāraṁ vōddiśyādhvaryukarmavidhirbhavēt, na tu tatsarvamasti | hōtā tāvadyōgyatāmātrēṇāvadhāritaḥ satyapi ca karmanimittatvē ’nyāni sahastrāṇi tadupalakṣaṇaṁ kariṣyanti | na ca hautraṁ pratyadhvaryuvidhiriha, hōtradhvaryuśabdayōratyantavibhinnapuruṣavacanayōrmukhyasāmānādhikaraṇyābhāvādanyatarasyāvaśyakalpanīyē lakṣaṇā
[p. 1125]
vr̥ttatvē virōdhanimittatvāllakṣaṇākalpanāyāḥ prathamōccāritē hōtr̥śabdē kiṁcidapi kalpanābījaṁ na paśyāmaḥ | tēna ‘mukhyaṁ vā pūrvacōdanāt’ ititaṁ svārthavr̥ttamēva gr̥hītvā ’dhvaryuśabdaḥ karmalakṣaṇārthō ’dhyavasīyatē | tatrāpi taduddiśya hōtā vidhīyatē, taddhi kratvarthēna prayōjanavanna tathā kartā | pradhānaṁ caivaṁjātīyakēṣūddiśyatē | tataśca guṇabhūtō hōtōpādīyamānō yaḥ pradhānāvirōdhī dharmastanmātrayukta ēva saṁbadhyatē | yadi tu hōturādhvaryavaṁ vidhīyēta tatastasya karmāviruddhaṁ tatpravartata iti na kiṁcidapi hautraṁ hāpayēt | aprākr̥takartr̥saṁskāratvaprasaṅgāccādhvaryavasya naivaṁ saṁbandha iti pakṣāntaramavalambitam | tasmādādhvaryavasaṁbandha ēva pratyakṣaḥ pradhānaṁ cēti siddham | atra cōdayanti | naivātrānyatarasyāpi mantrasya hōtr̥saṁbandhō bādhitavyaḥ | kutaḥ |

ēkakālaprayōgē hi virōdhō mantrayōrbhavēt |
karaṇaḥ prāk kriyātastu parataścētaraḥ sthitaḥ ||

karaṇasya hi ‘mantrāntēna karmādisaṁnipātaḥ’ ityanēna nyāyēna prākparivyāṇātprayōgaḥ | kriyamāṇānuvādinastu tasminkriyamāṇē | tēna dvāvapi prayōktuṁ samarthō hōtēti | naitadasti | kriyamāṇatā nāma saṁkalpādēḥ kārakapracalanātprabhr̥tyāsamāptēḥ | ataśca pūrvapadārthasamāptyaiva paryupasthāpitaṁ cētparivyāṇaṁ vartatē sa ēva dīrghaḥ samastaḥ kriyamāṇānuvādinaḥ kālaḥ | ēvamapi kāraṇasya tādr̥śādēva prākprayōgādavirōdha iti yadyucyēta | tanna | na hi ‘parivīrasi’ ityayaṁ saṁkalpaṁ raśanādānaṁ saṁnihitaṁ vā yūpamavayavakriyāmātrapravr̥ttaṁ vā parivyāṇaṁ śaknōti prakāśayitum | tasmātpradhānakriyārambha ēva yūpasamīpasthēna prayōktavyaḥ | nanvēvamapi dīrghakālē karmaṇyēkadēśē karaṇamēkadēśē ca kriyamāṇānuvādinaṁ prayuñjānō na virōtsyatē | kathaṁ na virudhyatē | yadā ‘yūpāya parivīyamāṇāyānubrūhi’ ityanēna pāṭhakramātkaraṇaḥ praiṣasāmarthyāccētarō yugapadēva prāpyatē, na ca kriyaikadēśē kriyamāṇānuvādinaḥ prayōga ityasti pramāṇam | sa hi raśanādānānantaraṁ prayuktēna praiṣēṇa prayōjitaḥ dīrghatvādāparivyāṇasamāptēḥ kālamavaruṇaddhi | tadantakālē cādhvaryava āpannō na kathaṁcidavirōdhēnāvatiṣṭhatē | nanu ca yugapatkālatā bādhyatāmēkakartr̥tvaṁ vēti varaṁ padārthaprāptērjaghanyatvātkāla ēva bādhituṁ nāntaraṅgaḥ kartr̥saṁbandha iti | bhavēdētadēvaṁ, yadi
[p. 1126]
prākr̥takāla bādhamānau mantrau svakāryānna pracyavēyātām | tayōstu ya ēva kālāntarē prayuktaḥ sa ēva svasāmarthyapratipādyādarthātpracyavatē | sō ’yaṁ liṅgavirōdha āpadyatē | nanu ca ‘yō hōtā sō ’dhvaryuḥ’ ityanayā śrutyā liṅgaṁ bādhyēta | bādhyēta, yadi śrutiḥ syāt | vākyaṁ tvidaṁ, tadapi lakṣaṇayā | na hyatra kasyacicchabdasya śravaṇādidaṁ gamyatē hautrādhvaryavē samānakartr̥kē iti | kiṁ tarhi | hōtradhvaryuśabdasāmānādhikaraṇyāt | sarvatra caiṣa saṁbandhō vākyalakṣaṇa ityuktam | tatrāpi cādhvaryuśabdasya karmalakṣaṇārthatvādviprakr̥ṣṭatā | nanu liṅgamapyētaccōdakāpēkṣiṁtvādviprakr̥ṣṭataraṁ bhavēt | vākyaṁ hyarthaviprakarṣālliṅgēna bādhyēta | sa cēha viparītō ’rthaviprakarṣaḥ | na hiṁ cōdakēnāprāptayōrmantrayōrēkakālaprayōjyatvaṁ gamyatē | tasmādēkakartr̥tvamēva balīya iti | ucyatē | satyamiha cōdakāṅgīkaraṇaṁ, tattu mantrasvarūpē na liṅgē | dvayōrapi ca tadaviśiṣṭaṁ, prāptē tu mantradvayē liṅgamaupadēśikēnāviśiṣṭam | syādētadēvaṁ yadi cōdakaḥ prāpayēt | sa tu pratyakṣavākyaśiṣṭasamānakartr̥tvavirōdhimantradvayaṁ prāpayitumēva na śakṣyati | yadyapi hi vākyaṁ liṅgasya nēṣṭē, cōdakasya tu svarūpaprāpaṇē paścādbhāvinamapi virōdhamālōcya śaktaṁ nirōdhaṁ kartum | tataśchinnamūlatvālliṅgasya durbalatēti | ucyatē | sarvaṁ hi virōdhavēlāyāṁ bādhyatē | na cānavagatō virōdhō bādhakāraṇaṁ bhavitumarhati | tadiha cōdakaprāptivēlāyāṁ na kaścidapi virōdhō lakṣyatē | yastu prāptē virōdhastatra liṅgaṁ balavattaramityuktamēva | yadi cātra dvayōrapi samānakartr̥tvaṁ vākyēna vidhīyēta tatō ’pyētasya balīyastvamudbhāvyēta | iha tvādhvaryavasya hōtrā saha saṁbandhō vidhīyatē| na hautrasyāpi | sa hi cōdakēna prāpnōti | tēna yadi pratyakṣatvādētasya bādhakatvaṁ tataḥ samākhyākr̥tamēva kriyamāṇānuvādinō hōtr̥saṁbandhabādhanam | ēvaṁ ca sati liṅgavākyayōravirōdhānna kiṁcidapi bādhiṣyatē | ādhvaryavaprayōgaśca sētsyati | yathā tu liṅgabalīyastvamāśritamāsīttathā ’nyadēvāniṣṭamāpadyēta | yō hyasya vākyasya viṣayaḥ sa bādhyēta | na cāsya hōtr̥hautrasaṁbandhō viṣayaḥ | kastarhi | hōtrādhvaryavasaṁbandhaḥ | tataśca
[p. 1127]
yathāprakr̥tyēva prayōgaḥ syāt | tasmātsamākhyākḷptamēvātidēśikaṁ saṁbandhaṁ bādhitvā samavāyaviśēṣātkaraṇaḥ prayōktavya iti siddham || 21 ||


iti hōtuḥ karaṇamantrānuṣṭhātr̥tvādhikaraṇam || 10 ||
praiṣasya praiṣārthasya cādhvaryavasamākhyātulyatvādadhvaryuprayōjyatvē ’vadhāritē kathamātmanaḥ praiṣa iti cēdāha—naivāyaṁ praiṣaḥ | kiṁ tarhi |“prāptakālatāyāṁ lōṭaṁ vakṣyāma”iti | praiṣavādī tvāha—pratyagātmaviṣayā cētprāptakālatā vivakṣitā hantōttamapuruṣēṇa bhavitavyam | na hi paraviṣayayuṣmadarthamantarēṇa madhyamapuruṣō labhyatē | praiṣē tu svabhāvataḥ paraviṣayatvātsulabha iti | parastvāha—yadā samākhyāvagatātsamānakartr̥tvātpraiṣabuddhirapanītā tadā prāptakālatvamabhidhīyamānaṁ kiṁ kriyāṇāmabhidhīyatāmuta kartṝṇāmiti kriyāṇāmityēva gamyatē | tā hi cōditatvātprayōjanavatyaḥ prathamataraṁ pratītāḥ | tāsāṁ cānuṣṭhānārthaṁ prāptakālatvasmaraṇaṁ dr̥ṣṭārtham | kartr̥prāptakālaprakāśanē tu sarvaṁ viparītam | ākhyātēṣu ca prathamādēḥ puruṣasya kasyacidavaśyaṁbhāvitvānnāntarīyakakr̥ta ēva madhyamapuruṣō bhaviṣyati | kriyaiva cōcyatē tava prāptakāla iti | yadi ca kartuḥ prāptakālatvamucyēta tataḥ kiṁ kartumiti sākāṅkṣamēva syāt, atha prōkṣaṇyāsādanādi kartumiti, tathā viśiṣṭārthaprēṣa
[p. 1128]
ṇādvāṁkyabhēdaḥ syāt | tasmādapi kriyāyāḥ prāptakālatvaṁ prakāśyatē | athāpi praiṣō ’yamāśrīyatē tathā ’pyātmānamēva kathaṁciccharīraśarīriṇōravasthāntarāṇāṁ vā bhēdēna prēṣakaṁ prēṣyaṁ ca vyapadēkṣyatīti samānakartr̥katvē prāptē, brūmaḥ |“praiṣēṣu cētaramanyaḥ kuryāditi saṁ”bandhaḥ | kutaḥ | svabhāvētaiva tēṣāṁ paraviṣayatvātparikrayavat | yattu naivāyaṁ praiṣa iti | tadayuktam | mantrarūpādēva praiṣapratyayōtpattēḥ | yō hi samānakartr̥katayā taṁ bādhatē tēna samākhyayā liṅgaḥ bādhitaṁ syāt | na ca prāptakālatayā liṅgavirōdhaḥ parihriyatē | madhyamapuruṣārthasyāsaṁpādanāt | na ca śabdāntarēṇānupāttā kriyaivaṁ śakyatē vaktuṁ tava prāptaḥ kāla iti | yadyapi ca śakyatē tathāpi na dr̥ṣṭaḥ kaścidarthaḥ syāt, cētanaviṣayatvādīdr̥śasya prayōgasya | tathātmabhēdaparikalpanāyāmapi naiba dr̥ṣṭaṁ prayōjanaṁ, gauṇatā ’tra sthitaiva | mukhyaṁ ca kāryaṁ mantrāṇāmityavadhāritam | tataśca yadyapi prāptakālatāyāmēva lōṭ, tathāpi parasyaiva sā kathyata iti na parādhikārō nivartatē | na ca vākyabhēdō viśiṣṭārthaprēṣaṇāt, avaśyaṁ cātra viśiṣṭatā ’bhyupagantavyā, prōkṣaṇīpadōpādānāt | na caikapadōpāttō ’nēkō ’rthō vākyaṁ minatti | sarvākhyātēṣu kriyākartr̥saṁkhyōpagrahapuruṣaviśēṣabhāvanānāṁ yugapadupādānasyāparihāryatvāt | na cēdr̥śaṁ viśiṣṭavidhānaṁ kvacinnābhyupagantavyam | prāptakālatvē ca kriyāyuṣmadarthayōḥ pr̥thaktvādbhēdēna śaktiḥ kalpyēta | praiṣē tu tasya nityamēva yuṣmadarthaviṣayatvānmadhyamapuruṣō ’nuvādaḥ | ēvaṁ caiṣāsamākhyā ’nugr̥hyatē | tasmālliṅgēna samākhyābādhādanyaḥ praiṣō ’nyaśca praiṣārtha iti || 22 ||


iti praiṣapraiṣārthayōrbhinnakartr̥katvādhikaraṇam || 11 ||

[p. 1129]
‘yadanvañcaṁ dhārayēdvajrēṇādhvaryuṁ kṣiṇvīta’ vajrō ’dhvaryuṁ kṣiṇvītēti vā pāṭhaḥ | sphyasya dhāraṇaṁ tāvadagnīdha ēkāntēna | sa cādhvaryuṁ kṣiṇvītēti vadannagnīdhaṁ sphyavantaṁ prēṣakaṁ darśayati | kā tvasya prāptiḥ | ucyatē | ‘aṅgaguṇēvirōdhē ca tādarthyāt’ ityanēnāṅgatvātpraiṣasya kartr̥lōpō yuktō na pradhānasya | baṁhavaṁśca praiṣārthā ēkō nigadaḥ | tēna ‘bhūyasāṁ syātsadharmatvam’ ityapi praiṣārthē ’dhvaryuriti pariśēṣātpraiṣē ’gnīta || 23 ||

‘mukhyaṁ vā pūrvacōdanāt’ iti prāthamyātpraiṣē samākhyātaḥ kartā yuktaḥ | na hi tadānīṁ virōdhaḥ kaścidasti | tasmiṁstu prayuktē virōdhātpraiṣārthē ’nyō bhavati | prayōjakasya ca prayōjyavyāpārē ’pi kartr̥tvaṁ na vihanyata ityubhayānugrahaḥ | itarayā hi praiṣē ’tyantabādha ēva syāt | na hi sa tēna kr̥tō nāpi kāritō bhavēt | tasmādadhvaryuprēṣitō ’gnītkuryāditi | ‘vajrēṇādhvaryum’ iti cāgnīdhramēva tatkāryāpattērabhidhāsyati || 24 ||


iti praiṣasyādhvaryavatvādhikaraṇam || 12 ||

[p. 1130]
yathaivākaraṇēṣu yatphalaṁ tatprakaraṇasthaṁ kīrtyatē nānyatkalpyatē tathā ‘mamāgnē varcō vihavēṣvastu’ ityādiṣvapi | tē tu yajamānēnaiva prayujyantē tasyaiva ca phalamityaviruddhāḥ | karaṇāḥ punarēkāntēna karmasamānakartr̥katvādādhvaryavāḥ | tairyadyadhvaryuṇā prayujyamānairyajamānasya phalamabhidhīyēta tatō mamētyabhidhānaṁ virudhyēta | kīdr̥śaṁ tvadhvarthōḥ phalamanūdyata iti, tadbhāvabhāvitvamātrēṇa supracaritr̥tvayaśaḥ | tacca tasyōtsāhaṁ kariṣyatīti nirūpayati || 25 ||

naivēdamakaraṇavadutsāhārthaṁ phalaṁ saṁkīrtyatē | kiṁ tarhi | mantravarṇānnityāṅgāśrayaṁ phalamavakalpatē | katham | vyatiriktakriyāsādhanatvēna hi mantraścōditastāṁ vā tatsaṁbandhi vā kiṁcitprakāśayannaṅgabhāvaṁ gacchati | tasmādiha yadyadhvaryuyaśaḥ saṁkīrtyatē naitēna sakalēna mantrēṇāgnyanvādhānaṁ sādhitaṁ syāt | na hi tatprakāśanamagnyanvādhānēnā
[p. 1131]
pēkṣitam | yadyapi tāvatpradhānaphalaṁ prakāśayēttathāpi na saṁbadhyēta kimuta karmakālānaupayikānuniṣpādibāhyar̥tvigyaśaḥprakāśanēna | tasmātsūktavākanyāyēnaiva cōditamantrakaraṇatvānyathānupapattyā ’gnyanvādhānasya phalamētatkalpyatē | yāstvāśiṣastāḥ sākṣātpradhānāṅgamiti tatphalaprakāśanēnaivāṅgaṁ bhavanti | yadi pr̥thakphalaṁ sādhayēyustataḥ saṁyuktatvānnaiva prakaraṇēna kratvaṅgabhāvaṁ gacchēyuriti vaiṣamyam | āha | satyapi pr̥thakphalatvē mamaśabdēnādhvaryurgr̥hyata iti vyapadēśanyāyēnādhvaryavamēva prāpnōti | ucyatē | liṅgēnādhvaryavatvaṁ prāpnōtyātmanēpadaśrutyā yājamānatvam | athōbhayānugrahārthaṁ“karamā”tkarmāpi yājamānamēva na bhavati | tathā sati hi mamaśabda ātmanēpadaṁ cōbhayamapi na virōtsyata iti | naitadasti | yadi hyētanmantrapūrvakaṁ karma bhavēttata ēvaṁ niyamyēta | prathamaṁ tvētadutpadyamānaṁ kēvalakratvarthatvapratītēraviruddhādhvaryusaṁbandhaṁ samākhyānātpratipadyatē | mantramātraṁ yājamānamiti cēnna | karmaṇākr̥ṣyamāṇasya tatsamānakartr̥katvaniyamāt | phalamapi tarhyākr̥ṣyēta | ākr̥ṣyēta, yadyātmanēpadēna na pratibadhyēta | tatrātmanēpadasya bādhāsaṁbhavādgauṇatvaprakārānupapattēśca mantragata ēva mamaśabdō ’dhyāhārēṇa vā pūryatē gauṇō vā bhavati, madīyasya yajamānasya madrūpasyaiva vā yajamānasya varcō vihavēṣvastviti | tasmādyajamānaphalamētaditi | yēca yajamānakartr̥kamēvāgnyanvādhānaṁ pakṣē vadanti tēṣāmita ēva mantravarṇādbhrāntiḥ | atha tu kiṁcidvacanamupanyasyanti tathāpi kiṁ karmavikalpavatphalamadhvaryuyajamānayōrvikalpatē kiṁ vā phalaṁ nityamēva yājamānamiti vicāraḥ || 26 ||


[p. 1132]
sarvāśiṣāmr̥tvikprayōjyānāṁ yajamānasaṁbandhānuvāda ēvamavakalpiṣyatē || 27 ||


iti karaṇamantraprakāśyaphalasya yājamānatvādhikaraṇam || 13 ||
yattvasaṁtāpādi phalaṁ karmaprayōga ēvōpayujyatē tadyajamānēnāpi tathēṣyata ēvēti nātmanēpadēna virudhyatē || 28 ||

‘vyapadēśāditarēṣām’ ityatra brāhmaṇagatamudāhr̥tamiha tu prastāvavaśēna mantragatam | taddhi klēśēna kalpyamānaṁ kadācidubhayōrna śakyatē kalpayitumityāśaṅkā syāt | kalpanāhētustu yugapatpravr̥ttēraviśiṣṭa iti na kiṁcidgauravam | atha kasmānnōbhāvēva prayuñjātē | yadaikēnāpi prayujyamānaḥ śaknōtyēvōbhayagāmi phalaṁ prakāśamituṁ tadā siddhē ’rthē na kiṁcidubhayakartr̥katvēna prayōjanamastītyadhvaryuniyamaḥ || 29 ||


iti karaṇamantrēṣu karmōpayōgiprakāśyamānaphalasya r̥tviggāmitvādhikaraṇam || 14 ||

[p. 1133]
gataḥ samākhyāvirōdhāvirōdhaviṣayaḥ | sarvaśca śrutyādivirōdhāvirōdhavicāraḥ prakr̥tāviva vikr̥tiṣvapi draṣṭavyaḥ | yattu dharmāṇāṁ sāmānavidhyamaṅgapradhānēṣu pūrvōktaṁ tadvikr̥tiṣu kathamiti vicārē prāptē sūtramētat | śakyaṁtu pūrvapakṣē ’pyētatsamarthāyituṁ yasmātpravr̥tau barhirādisaṁskāraḥ sarvakarmaṇāṁ tasmādvikr̥tāvapi tathaiva syāditi || 30 ||


iti dravyasaṁskārāṇāmaṅgapradhānārthatādhikaraṇam || 15 ||
yaṁdyayamaṅgōpadēśa ēvānuṣaṅgarūpēṇa sādhāraṇaḥ syāt, yadi ca śāstrāṇyatidiśyēraṁstataḥ śāstrārthaḥ prakr̥tivadvikr̥tiṣvapi kalpyamānaḥ sarvārthatvēnāvadhāryatē kāryaprāptipuraḥsarastu
[p. 1134]
dharmātidēśa iṣṭaḥ | tatra yāgagatēna vyāpārēṇa gr̥hītēnātmasiddhayarthaṁ niyamādr̥ṣṭadvārabhūtāni dr̥ṣṭānyadr̥ṣṭāni ca prayōjanāni gr̥hyantē | tāni ca nirjñātaparimāṇānyēva prāpnuvanti | taiścātmasiddhayarthaṁ padārthāḥ prāpyamāṇāḥ svātmaniyatā ēva prāpyantē | na ca yūpāvaṭāstaraṇaṁ nāma barhiṣaḥ kāryaṁ prakr̥tau vijñātaṁ, yēna barhistaddharmā vā gr̥hyēran | yaistu vēdistaraṇādibhirgr̥hyantē na tēṣāṁ yūpāvaṭastaraṇamantarēṇa kiṁcinnōpapadyata iti na tadarthaṁ prāpyantē | tasmādihāpūrvasyānadhikāra iti |“pradhānaṁ hi cōdakō ’pēkṣata”ityādinā,“apinā”sādhāraṇyaṁ śāstrātidēśō nētyētannirākarōti | śāstrāpēkṣāyāṁ hi sarvamabhinavaṁ prakr̥tivatpunaḥ kalpayitavyaṁ syāt | dūrasthasaṁbandhādiklēśaśca sthita ēva | śāstrātidēśātsāmānavidhyācca, paśudharmāṇāṁ madhyē ’gnīṣōmasaṁskārārthaḥ paśupurōḍāśō dēvatāntarē na prāpnōti | tasyōhasya ca darśanaṁ virudhyēta | tasmādupakārātidēśa iti || 31 ||


iti prākr̥tadharmāṇāṁ vikr̥tāvapūrvapadārthānaṅgatvādhikaraṇam || 16 ||

[p. 1135]
idānīṁ prakr̥tāvapi nātīva sarvārthatētyētatsādhayati | yathālūnasya barhiṣastridhātu pañcadhātu vēti sakalasya staraṇavidhānādaśakyō ’nyaviniyōga iti sāmānyabhūtō vidhr̥tipavitrārthō darbhavidhiranyō draṣṭavyaḥ | dhāturiti staraṇacayō ’bhidhīyatē || 32 ||


iti prakr̥tāvapi lavanādērasarvārthatādhikaraṇam || 17
purōḍāśadhānādīnāṁ savanīyayāgārthatvātpūrvēṇaiva nyāyēna grahaṇaśrayaṇārthamanyē purōḍāśaśakalādaya iti prāptē ’bhidhīyatē | ‘ēkadēśadravyaṁ ca’ ityēnēnāprayōjakalakṣaṇāpattēranyasya ca śakalasyābhāvādvdyavadānamātrē ca hutē śēṣasya pratipādyamānasya dr̥ṣṭārthatvād
[p. 1136]
dvitīyānirdēśānugrahānna kaścidvirōdhō dr̥śyatē | tasmādatra prakr̥tōpādānam || 33 ||


iti prakr̥tapurōḍāśādīnāṁ nidhānārthatādhikaraṇam || 18 ||
yatra yatra sthitamupāṁśutvaṁ kāmyānāmiṣṭīnāmupakartuṁ śaknōti tatra tatra kartavyam || 34 ||

kēcidāhurasya pratyakṣatvēna prathamataraṁ prāptēścōdakagrāhyāṇyaṅgāni na tāvatprāpnuvantītyacōditatvam | na tvētatsaṁbhavati | sarvatra cōdakasya prathamataraṁ pravr̥ttēḥ | tasmādayamarthaḥ | prakr̥tau hi prakaraṇātpradhānārthatvē prāptē vākyātsarvārthatvam | iha tu vākyamēva viśēṣaniṣṭhaṁ, kāmyā iti vacanāt | na hyaṅgāni kāmasaṁbaddhāni tasmānna tēṣāmēva dharmaścōdita iti || 35 ||


iti upāṁśutvasya kāmyēṣṭipradhānamātrārthatvādhikaraṇam || 19 ||

[p. 1137]
‘dr̥tinavanītamājyam’ iti prakaraṇē viśiṣṭavidhānātsōmō bādhiṣyata iti manyatē | yatastvanēkārthavidhyasaṁbhavādājyamanūdya viśēṣamātraṁ vidhīyatē | na ca pradhānasyājyaprāptiḥ | tasmāt ‘ānarthakyāttadaṅgēṣu’ ityēva siddham || 36 ||

avaśyaṁ śyēnōpakāri yadājyamiti vaktavyam | tataśca pavamānahavirājyamapi śyēnōpakārīti dr̥tinavanītaṁ syāt || 37 ||

na hyupakāritvamātrēṇa saṁbandhaḥ | kiṁ tarhi | adhikārātprakr̥tasyōpakāriṇaḥ, prākaraṇikaṁ cōdakēna saṁnihitaṁ na pavamānēṣṭigatamiti vyavasthā || 38 ||


iti dr̥tinavanītājyasya śyēnaprayōgāntarvartyājyakāryārthatādhikaraṇam || 20 ||

[p. 1138]
saṁnidhiviśēṣātsāmānyatō dr̥ṣṭācca tatkālānāṁ liṅgadarśanēna dr̥ṣṭāntaṁ sādhayati | paśusāhityaṁ hyētadīyō dharmaḥ sutyākālō dr̥ṣṭō ’gnīṣōbhīyānubandhyāsthānayōranyēnānugrahavacanāt | tasmādayamapyētaddharmatvātsutyākāla iti || 39 ||

taduktaṁ ‘sarvēṣāṁ vā śēṣatvasyātatprayuktatvāt’ iti || 40 ||

nyāyagamyē liṅgamīdr̥śaṁ sādhakaṁ bhavati | āgamagamyastvayam | na ca sahālambhasyaitaddharbhatvātsutyākālatā | kiṁ tarhi | anyata ēva nyāyāt | na cāsau dr̥tinavanītē saṁbhavati | taṁ nyāyaṁ darśayati | ēvaṁ“vacanavarjitō yaḥ kramaḥ”saṁnikarṣalakṣaṇō ’numēyaśrutyarthaḥ sō ’nugrahīṣyata iti | savanīyakālē hyālabhyamānēṣu na kasyacitpaśōḥ kālama
[p. 1139]
tikramyēta | na ca dviguṇō ’dhvā bhavati | itarathā dvayamapi syāt | tasmādupapannaṁ darśanam || 41 ||


iti sarvēṣāmēva śyēnīyājyakāryāṇāṁ dr̥tinavanītādhikaraṇam || 21 ||
purōḍāśaśabdasya dhānādiṣvasamarthatvātsarvapurōḍāśaviṣayatvaṁ satyapi savanīyatvē viśēṣṭumaśakyatvāditi prāptē ’bhidhīyatē | savanīyaśabdasyāpramādapāṭhātpurōḍāśaśabdaṁ liṅgasamavāyādgauṇaṁ kr̥tvā dhānādīnāmapi grahaṇamiti || 42 ||

atyantabhinnatvāddravyāntarēṣūpacārō na yuktō yadi vā savanīyaśabdasyāpyavayutyānuvādēna bhavatviti || 43 ||


[p. 1140]
‘purōḍāśānalaṁkuru’ iti prakr̥tau dhānādiṣu lakṣaṇā dr̥ṣṭā na tu savanīyaśabdasyāsavanīyēṣu pravr̥ttiḥ | sāhityācca śakyatē tēna lakṣayituṁ nētarēṇa | na hyasavanīyasya purōḍāśasya dhānādibhiḥ saha saṁbandhō ’sti | tasmāddhānādīnāṁ sthānē tarasā iti siddham |

iti kathitabalābalapravēkairavagatasarvavirōdhabādhamārgaiḥ |
śrutikr̥tadr̥ḍhaniścayaiḥ pramāṇaiḥsthita iha karmasu śēṣaśēṣibhāvaḥ ||


iti savanīyahaviṣāṁ māṁsamayatvādhikaraṇam || 22 ||

iti śrībhaṭṭakumārilaviracitē mīmāṁsābhāṣyavyākhyānē tantravārtikē tr̥tīyādhyāyasyāṣṭamaḥ pādaḥ |

saṁpūrṇaśca tr̥tīyō ’dhyāyaḥ |


samāptaṁ ca tantravārtikam |
