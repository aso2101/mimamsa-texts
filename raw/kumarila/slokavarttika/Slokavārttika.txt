#(C)1998 Department of Oriental Languages and Cultures, University of Lausanne
#(C)1998 Helmut Krasser 
#
#This file may be freely distributed and used for scholarly purposes.
#Use for commercial purposes is prohibited.
#
#Modified version of this file may be distributed providing the present
#copyright notice is included.
#
# I have corrected some typos, mainly of the ṣt and ṇd type, 
# and some wrong word-divisions, but have not proofread the text.
# Harunaga Isaacson 10/4/1999.
#
#Notes:
#The present e-text is not completely proof-read and as such does not
#have the same standard of reliability as printed versions.


I. pratijñāsūtra (PJS)
II. codanāsūtra (CDS)
III. nimittasūtra (NMS)
IV. pratyakṣasūtra (PAS)
V. autpattikasūtra
 1. vṛttikāragrantha (VKG)
 2. nirālambanavāda (NAV)
 3. śūnyavāda (SNV)
 4. anumānapariccheda (AMP)
 5. śabdapariccheda (SBP)
 6. upamānapariccheda (UMP)
 7. arthāpattipariccheda (AAP)
 8. abhāvapariccheda (ABH)
 9. citrākṣepavāda (CAV)
 10. sambandhākṣepavāda (SAV)
 11. sphoṭavāda (SPH)
 12. ākṛtivāda (AKV)
 13. apohavāda (APV)
VI. śabdanityatādhikaraṇa (SNA)
VII. vākyādhikaraṇa (VAA)
VIII.vedapauruṣeyatādhikaraṇa (VPA)

* pratijñāsūtra (PJS)
||
PJS1ab viśuddhajñānadehāya trivedīdivyacakṣuṣe
PJS1cd śreyaḥprāptinimittāya namaḥ somārdhadhāriṇe ||
PJS2ab abhivandya gurūnādau śiṣyadhīpadminīravīn
PJS2cd tatprasādāt kariṣye 'haṃ mīmāṃsāślokavārttikaṃ ||
PJS3ab tadvidvāṃso 'nugṛhṇantu cittaśrotraiḥ prasādibhiḥ
PJS3cd santaḥ praṇayivākyāni gṛhṇanti hy anasūyavaḥ ||
PJS4ab na cātrātiva kartavyaṃ doṣadṛṣṭiparaṃ manaḥ
PJS4cd doṣo hy avidyamāno 'pi taccittānāṃ prakāśate ||
PJS5ab kuto vā gṛhṇate doṣaṃ sūrayo madvidhoktiṣu
PJS5cd neṣyate yaḥ parastho 'pi sa svayaṃ gṛhyate katham ||
PJS6ab nirdoṣatvaikavākyatvaṃ kva vā lokasya dṛśyate
PJS6cd sāpavādā yataḥ ke cin mokṣasvargāv api prati ||
PJS7ab āgamapravaṇaś cāhaṃ nāpavādyaḥ skhaliteṣv apy apodyate
PJS7cd na hi sadvartmanā gacchan skhaliteṣv apy apodyate ||
PJS8ab yathā kathañ cid ārabdhā trayīmārgānusāriṇī
PJS8cd vāgvṛttir alpasārāpi śraddadhānasya śobhate ||
PJS9ab mīmāṃsāśāstratejobhir viśeṣeṇoj jvalīkṛte
PJS9cd vedārthajñānaratne me tṛṣṇātīva vijṛmbhate ||
PJS10ab prāyenaiva hi mīmāṃsā loke lokāyatīkṛtā
PJS10cd tāmāstikapathe kartum ayaṃ yatnaḥ kṛto mayā ||
PJS11ab athāto dharmajijñāsā sūtram ādyam idaṃ kṛtam
PJS11cd dharmākhyaṃ viṣayaṃ vaktuṃ mīmāṃsāyāḥ prayojanam ||
PJS12ab sarvasyaiva hi śāstrasya karmaṇo vāpi kasya cit
PJS12cd yāvat prayojanaṃ noktaṃ tāvat tat kena gṛhyate ||
PJS13ab mīmāṃsākhyā tu vidyeyaṃ bahuvidyāntarāśritā
PJS13cd na śuśrūṣayituṃ śakyā prāganuktvā prayojanam ||
PJS14ab vidyāntareṣu nāpy etad yady abhīṣṭaṃ prayojanam
PJS14cd anarthaprāpaṇaṃ tāvat tebhyo nāśaṅkyate kva cit ||
PJS15ab mīmāṃsāyāṃ tv ihājñāte durjñāte vāvivekataḥ
PJS15cd nyāyamārge mahān doṣa iti yatnopacaryatā ||
PJS16ab tasmāt prayojanaṃ pūrvam uktaṃ sūtrakṛtā svayam
PJS16cd yat svenoktaṃ vadeyus tad bhāṣyakārādayaḥ katham ||
PJS17ab siddhārthaṃ jñātasambandhaṃ śrotuṃ śrotā pravartate
PJS17cd śāstrādau tena vaktavyaḥ sambandhaḥ saprayojanaḥ ||
PJS18ab śāstrṃ prayojanaṃ caiva sambandhasyāśrayāv ubhau
PJS18cd taduktyantargatas tasmād bhinno noktaḥ prayojanāt ||
PJS19ab siddhiḥ śrotṛpravṛttīnāṃ sambandhakathanād yataḥ
PJS19cd tasmāt sarveṣu śāstreṣu sambandhaḥ pūrvam ucyate ||
PJS20ab yāvat prayojanenāsya sambandho nābhidhīyate
PJS20cd asambaddhapralāpitvād bhavet tāvad asaṃgatiḥ ||
PJS21ab iha tv ākṣipya sambandhaṃ bhāṣya evābhidhāsyate
PJS21cd dharmaprasiddhyasiddhibhyāṃ, tasmān nānyo 'bhidhīyate ||
PJS22ab na cāpy atrāthaśabdena śāstrasambandha ucyate
PJS22cd sambandhaṃ kriyayor hy eṣa brūte śāstrāc ca te pṛthak ||
PJS23ab yo 'py ayaṃ śāstrasambandho varṇyate kaiś cid āditaḥ
PJS23cd kriyānantaryarūpo vā guruparvakramo 'pi vā ||
PJS24ab sadasadbhāvayos tasya viśeṣo nopalabhyate
PJS24cd śrotuvidhau niṣedhe vā jñāne vā śāstragocare ||
PJS25ab tasmād vyākhyāṅgam icchadbhiḥ sahetuḥ saprayojanaḥ
PJS25cd śāstrāvatārasambandho vācyo nānyas tu niṣphalaḥ ||
PJS26ab loke ityādibhāṣyasya ṣaḍarthān sampracakṣate
PJS26cd bhāṣyakārānusāreṇa, prayuktasyāditaḥ pṛthak ||
PJS27ab sarvavyākhyām upālambhaṃ pratyākhyānaṃ tathā pare
PJS27cd parisaṃkhyās tutī kecithaśabdasya dūṣaṇam || 
PJS28ab sādhāraṇī viśiṣṭā ca sūtravyākhyā dvidhā matā
PJS28cd viśiṣṭā pratisūtraṃ yā sarvārthā tv iyam ucyate ||
PJS29ab pravṛttis tu padeṣv eva nivṛttiḥ sūtrasaṃśrayā
PJS29cd vedavākyāviruddheṣu na tu sarveṣu keṣu cit ||
PJS30ab adhyāhārasya vākyeṣu vyatyāsasya ca sambhavāt
PJS30cd tenaiṣām iti sūtrāṇāṃ pārārthye saty api grahaḥ ||
PJS31ab evaśabdo 'lpavācyatvād, asyāvṛttau tu gauravam
PJS31cd prasiddhatvād avācyaṃ cet, na doṣaḥ puṅgirām ayam ||
PJS32ab vyākhyāṅgatvābhimānena yo 'dhyāhārādyapekṣate
PJS32cd svasaṃjñāṃ vāpi tasyedaṃ śāstrarūpaṃ nirūpyate ||
PJS33ab vṛtyantareṣu keṣāñ cil laukikārthavyatikramaḥ
PJS33cd śabdānāṃ dṛśyate teṣam upālambho 'yam ucyate ||
PJS34ab athāta ity ayaṃ loke nānantarye prayujyate
PJS34cd tasmāt tādarthyam etasya paribhāṣādibhir bhavet ||
PJS35ab prasiddhahāniḥ śabdānām aprasiddhe ca kalpanā
PJS35cd na kāryā vṛttikāreṇa sati siddhārthasambhave ||
PJS36ab sūtrārthe kliśyataś caivaṃ dūre vedārthanirṇayaḥ
PJS36cd tatra yatnasya bhāratvaṃ vaktṛśrotroḥ prasajyate ||
PJS37ab na vyākhyāsyati sūtrāṇi codanārthaparatvataḥ
PJS37cd yat tasya parihāro 'yaṃ pratyākhyānena cocyate ||
PJS38ab prayāso vedavākyeṣu kāryaḥ sūtreṣv anena kim
PJS38cd phalavattvāphalatvābhyām, ebhiḥ karaṇasammataiḥ ||
PJS39ab codanārtha upetavyaḥ, nobhayaṃ yatnagauravāt
PJS39cd padārthānāṃ prasiddhatvāt vyākhyeyaṃ nāvaśiṣyate ||
PJS40ab evaṃśabdādiko granthaḥ pakṣe cāsmin samarthyate
PJS40cd padacchedadādyabhāvena pratyākhyānamatis tv iyam ||
PJS41ab brabīty eva hi sūtrārtham, atiriktādi ceṣyate
PJS41cd nanv aśaktam idaṃ sūtraṃ samyak sūtritam ity api ||
PJS42ab sūtre cāgamakatvādi pratyākhyāne virudhyate
PJS42cd na copāyānabhijñena śakyopeyāvadhāraṇā ||
PJS43ab nānyato vedavidbhyaś ca sūtravṛttikriyeṣyate
PJS43cd pratyākhyānasya hetuś ca padārthānāṃ prasiddhatā ||
PJS44ab yoktā sā vedavākyānaṃ tulyārthatvān nivārayet
PJS44cd vākyārthe tatra sandehād vyākhyānaṃ cet pravartate ||
PJS45ab sūtreṣv api samānatvāt pratyākhyānaṃ na yujyate
PJS45cd na vyākhyātavyam ityevaṃ pratyākhyāne ca sidhyati ||
PJS46ab duṣṭavyākhyā niṣedhena tadapetā na vāryate
PJS46cd asya dṛṣṭaviruddhatvāt phalgutvāc cāpi parvayoḥ ||
PJS47ab madhyame cātidaurjanyāt parisaṃkhyaiva yujyate
PJS47cd vaidikaṃ jaiminīyaṃ ca yatra vākyaṃ virudhyate ||
PJS48ab yathāśrutagṛhīte 'rthe tatredam upadiśyate
PJS48cd adhyāhārādibhiḥ sūtraṃ vaidikaṃ tu yathāśrutam ||
PJS49ab neyam, virodhe 'nyonyasya vaidikānāṃ bhavantu te
PJS49cd yathā dharmāvabodhasya pramāṇaṃ vaidikaṃ vacaḥ ||
PJS50ab tadarthanirṇaye hetur jaiminīyaṃ tathaiva naḥ
PJS50cd vākyasāmarthyatulyatvāt tathā padatadarthayoḥ ||
PJS51ab adhyāhārādibhir muktā vyākhyā sarvatra yujyate
PJS51cd asambhavād avaśyaṃ yā virodhe 'nyatarasya tu ||
PJS52ab anyāyyakalpanā sāpi vikalpena prasajyate
PJS52cd prāthamyenāvaruddhatvād upāyavaśato 'tha vā ||
PJS53ab yathāśrutena sūtreṇa nyāyyāṃ bādheta codanām
PJS53cd tena vedāviruddhasya sati sambhava ity ayam ||
PJS54ab vidhīyate 'rthaḥ, śeṣaṃ tu yathāprāptam anūdyate
PJS54cd śeṣabhājāṃ bhavel lopa ity adhyāhārakalpanā ||
PJS55ab viprakarṣāt paśoś ceti vibhaktiḥ pariṇamyate
PJS55cd padena vyavadhānaṃ tu loke saṃniyamād iti ||
PJS56ab sūtreṇa vyavadhānaṃ tu pānavyāpadi kalpitam
PJS56cd paśusāmānyavidhyādau sūtram evānyathā kṛtam || 
PJS57ab agnayaś ca svakālatvād deyadharmāpayātanam
PJS57cd vyākhyānaṃ vākyabhedena, guṇakalpās tv amī kṛtāḥ ||
PJS58ab autpattikas tu gavyasya tathoṣṇikkakubhor iti
PJS58cd darśanāc ca viśeṣasya tathābhyudaya ity api ||
PJS59ab sūtrakārapraśaṃsā vā loka ityādinocyate
PJS59cd prasiddhair abhidhānād dhi na śiṣyāḥ kleśitā yataḥ ||
PJS60ab bhavitavyaṃ tu teneti prāgasmād ekavākyatā
PJS60cd vedādhyayanavākyād vā tenāthety asya dūṣaṇam ||
PJS61ab prasiddhārthapadaiḥ śakyaḥ sūtrair vedārthanirṇayaḥ
PJS61cd na ca so 'sty athaśabdasya vinā te pūrvakarmaṇā ||
PJS62ab prasiddhārthaṃ padaṃ yuktaṃ tac ca nāstīti dūṣaṇam
PJS62cd prasiddho 'py athaśabdādeḥ kiṃpadārtho 'tra varṇyate ||
PJS63ab pradarśanārtham ity eke, ke cin nānārthavācinaḥ
PJS63cd samudāyād avacchidya bhavadāsena kalpitāt ||
PJS64ab śaktito 'vayavaṃ caiva varṇayantyaṣṭamādivat
PJS64cd na cātra codanāvyākhyā gauravaṃ tatra coditam ||
PJS65ab yad vākṣepo yathoktasya vṛttābhāvād asambhavāt
PJS65cd yadi lokaprasiddhārthagrahaṇaṃ kriyate pade ||
PJS66ab sa nāsty atrāthaśabdasyety adhyāhārādikalpanam
PJS66cd vedādhyayanavṛttatvaṃ snānasyotkarṣakalpanā ||
PJS67ab nāvyākhyāte 'thaśabdārthe jñāyate tena varṇyate
PJS67cd anarthake 'tha vānyārthe prasiddhir bādhyate dhruvam ||
PJS68ab tasmāc chrutārthasiddhyarthaṃ vṛttaṃ kim api gamyate
PJS68cd viśiṣṭaliṅgavijñānād viśiṣṭe liṅginīkṣite ||
PJS69ab sūtreṇāsambhavaṃ matvā naitad ity abravīt paraḥ
PJS69cd ānantaryopadeśena taddṛṣṭārthatayāpi ca ||
PJS70ab vedādhyayanam ākṣiptaṃ kim asūtritacodanā
PJS70cd yena vṛttena jijñāsā vinā naivopapadyate ||
PJS71ab tadānantaryam uktaṃ hi dṛṣṭārtham avakalpate
PJS71cd kriyamāṇā ca jijñāsā niyamād yasya kasya cit ||
PJS72ab kriyetānantaraiveti vyarthaṃ tadupadeśanam
PJS72cd saṅkalpādibhir apy eṣā vinā satyaṃ na sidhyati ||
PJS73ab sādhāraṇyāt tu te 'py atra nopadeśyāḥ kathañ cana
PJS73cd tasmād dharmabubhutsāyām asādhāraṇakāraṇam ||
PJS74ab nirvṛttaṃ sūtrakāreṣṭaṃ tac ca nākhyayanād ṛte
PJS74cd anyasyāpīty anenaiva vedapāṭhe prabādhite ||
PJS75ab prāg apīti hi vaktavyaṃ tatrāpy anyasya sambhavāt
PJS75cd pūrveṇaiva hi labdhārthe tādṛśīṃ tv ity anena kim ||
PJS76ab vakṣyamāṇam anālocya sambhavet paricodanā
PJS76cd na tāvat sādhyate 'dyāpi codanā dharmasādhanam ||
PJS77ab iha vā kāni vākyāni vivariṣyati jaiminiḥ
PJS77cd dharmamātrābhidhānād dhi buddhādivacanāny api ||
PJS78ab paṭhitvā dharmajijñāsety anyasyāpīti codanā
PJS78cd yad vā bhavatu nāmedṛk sūtraṃ vedam adhītya tu ||
PJS79ab jijñāsānantaraṃ kāryety atrāpi dvayam īpsitam
PJS79cd nānadhītya na cāpy anyat kṛtvety etan na labhyate ||
PJS80ab vakṣyamāṇavacobhaṅgyor vākyabhedaprasaṅgataḥ
PJS80cd adhītyaiveti hi vidhau snānāder apy anantarā ||
PJS81ab bhaved dharmasya jijñāsā nānantaryavidhis tadā
PJS81cd ānantaryavidhāne tu yā vedādhyayane kṛte ||
PJS82ab ity evam anuvādatvāt prāg apy eṣā prasajyate
PJS82cd buddhavākyādipāṭhasya tādṛśīṃ tv ity apākriyā ||
PJS83ab prāg apīti ca codyasya, sāmarthyād vedalābhataḥ
PJS83cd naivaitayor vacobhaṅgyor eko 'py artho vidhīyate ||
PJS84ab api cetyādikenoktam, kin tv ityetad vidhīyate
PJS84cd ānantaryaṃ parastāc ca nāpi śiṃṣma itīha tu ||
PJS85ab ke cid adhyāharanti, asya sūtrasyānyaparatvataḥ
PJS85cd na vāryate 'nadhītatvaṃ nānantaryaṃ vidhīyate || 
PJS86ab sāmarthyāsiddhyadṛṣṭārthaprasaṅgāt tena lakṣaṇā
PJS86cd ānantaryavacovyaktir āśritaivātra lakṣyate ||
PJS87ab śrutārthaṃ tv aparityajya lakṣaṇārtho vidhīyate
PJS87cd pratītā dharmajijñāsā vedādhyāyād anantarā ||
PJS88ab tatkālasyāvaruddhatvāt snānābhāvaṃ hi lakṣayet
PJS88cd virodho yugapatprāpteḥ, daurbalyaṃ vedabādhanāt ||
PJS89ab snānasya tena bādhaḥ syād dharmajijñāsayā balāt
PJS89cd dṛṣṭārthatvādisaṃyuktaṃ vākyaṃ lakṣaṇayā tv iti ||
PJS90ab punaruktyā gatārthatvāt tyaktaṃ kaiś cit, tad ucyate
PJS90cd yady apy asya bhaved vācyam ānantaryam asaṃśayam ||
PJS91ab tathāpi pūrvatāmātraṃ lakṣayed avirodhataḥ
PJS91cd granthagrahaṇamātre ca kṛte snānaṃ virudhyate ||
PJS92ab adhītyetyadhigamyeti vyākhyāne tv avirodhitā
PJS92cd yas tv evamavirodhitvaṃ kurvannāplavanaṃ vadet ||
PJS93ab adṣṭāyātha vāpy anyaḥ saṃskāraṃ tasya cottaram
PJS93cd ihāsnānādiniyamo yaḥ kṛto brahmacāriṇaḥ ||
PJS94ab avidhitvam anāśritya so 'vasānam apekṣate
PJS94cd tato 'pekṣāvaśāt snānam asnānādinivartanam ||
PJS95ab virodhasāhacaryābhyāṃ dṛṣṭārthatvena lakṣayet
PJS95cd tasmād adhyayanasnānajijñāsākramavācinām ||
PJS96ab dṛṣṭārthatvāya śabdānām evaṃ vyākhyeyam āśritā
PJS96cd snātvā jijñāsamāno 'pi nanu vedaṃ na bādhate ||
PJS97ab tenāvirodhitā tasya, ityevaṃ vadata uttaram
PJS97cd yathaivādhyayanāt snānaṃ smaryate samanantaram ||
PJS98ab tathā tataḥ paro 'py anyaḥ padārtho 'nyaḥ paras tataḥ
PJS98cd tataś cāvaśyakartavye bādhe smārtasya kasya cit ||
PJS99ab yogyatvād āgate kāle prāthamyāt snānabādhanam
PJS99cd so 'yaṃ pāṭhakramasyārthād bādha ity avagamyate ||
PJS100ab guṇapradhānayor vāpi virodhād guṇabādhanam
PJS100cd snānopalakṣitā cātra nivṛttir guruveśmanaḥ ||
PJS101ab virodhitvena bādhyeta na tu madhvādibhakṣaṇam
PJS101cd tasmād gurukule tiṣṭhanmadhumāṃsādyavarjayan ||
PJS102ab jijñāsetāviruddhatvād dharmam ity avagamyate
PJS102cd gurugehanivṛttyaṃśo yāvac ca na samāpyate ||
PJS103ab tāvat sakalavācitvān na snānaṃ paryavasyati
PJS103cd gurugehādanāvṛttaḥ snātako hi na kathyate ||
PJS104ab tatparatvavidhānāc ca na tāvad dārasaṅgrahaḥ
PJS104cd vyākhyāya kīrtitā cātra snāyād iti punaḥ smṛtiḥ ||
PJS105ab smāvartiṣṭa metyādi smṛter yady apy anantaram
PJS105cd viparītārtham ity asmāt tadvākyād apanīyate ||
PJS106ab athaśabdena yo bādhaḥ purastād upavarṇitaḥ
PJS106cd tanmātrasyaiva bādho 'tra dṛṣṭārthatvāt pradarśitaḥ ||
PJS107ab smṛtiprāptam idānīṃ tu madhumāṃsādyavarjanam
PJS107cd pratiṣedhann adṛṣṭārthaṃ sūtrakāro na śobhate ||
PJS108ab nivṛttya gurugehāc ca jijñāsārthaḥ punar bhavet
PJS108cd praveśaḥ so 'py adṛṣṭārtha iti naiveha sūtritaḥ ||
PJS109ab nirgamo hi kṛtārthasya dṛṣṭārtho guruveśmanaḥ
PJS109cd smaryate tasya nārthaḥ syād akṛtārthasya nirgame ||
PJS110ab athaśabdaprasiddhyaiva vedagrahaṇahetutā
PJS110cd ānantaryopadeśitvād ataḥ śabdena kiṃ punaḥ ||
PJS111ab yogyatvam athaśabdena yady api pratipāditam
PJS111cd tad eva hetur atreti nātaḥśabdād vinā bhavet ||
PJS112ab lakṣaṇaṃ puruṣasyaiva tadā tad dhi prasajyate
PJS112cd jijñāsāyāś ca hetutve phalārthatvādi sambhavet ||
PJS113ab ataḥśabdagṛhītaṃ vā tatrādhyayanam āśritam
PJS113cd hetāvakathyamāne hi maṅgalādy apy asau vadet ||
PJS114ab snānabādhasya vā hetur ata ity ucyate punaḥ
PJS114cd yogyasyādhītavedatvān nāvasthātuṃ hi labhyate || 
PJS115ab sanvācyecchāntaraṃ karma jñānaṃ vyāpnoti tāvatā
PJS115cd jñānopasarjanā saiva na tu vidhyādi gamyate ||
PJS116ab iṣes tu karma bāhyaḥ syād dharmaḥ sā vātha vā dvayam
PJS116cd samānakartṛkatvaṃ tu tumunoktaṃ liṅā vidhiḥ ||
PJS117ab evaṃ viṣayanānātvān na kā cit punaruktatā
PJS117cd sūtritecchābhinirvṛttyai dvitīyecchātra sūtritā ||
PJS118ab prakṛtyā vikṛtir yasmāc caturthyantā samasyate
PJS118cd tādarthye yūpadārvādau tenāsminn asamāsatā ||
PJS119ab sa hi tasyety anenokto dharmasyety eṣa vigrahaḥ
PJS119cd dharmāyeti tu tādarthye ṣaṣṭhī vṛtteti kathyate ||
PJS120ab prāpnoty atra caturthy eva viśeṣaś ced vivakṣitaḥ
PJS120cd sāmānyasya vivakṣāyāṃ tādṛśaṃ kathyate katham ||
PJS121ab sambandhamātra evaiṣā ṣaṣṭhyutpannā tathāpi tu
PJS121cd viśeṣaniṣṭhatā tasyā bhāṣyakāreṇa varṇyate ||
PJS122ab sādhanābhāsatā cātra pūrvapakṣārthagocarā
PJS122cd anyasādhanam anyasya sādhanābhāsa ucyate ||
PJS123ab kratvarthaṃ puruṣārthasya tadarthaṃ ca krator iti
PJS123cd śeṣalakṣaṇaśabdaś ca kṛtsnaśāstravivakṣayā ||
PJS124ab prasiddhaḥ śakyate jñātum prasiddhatvāt tu neṣyate
PJS124cd aprasiddhas tv aśakyatvānnatarām ity ato 'bravīt ||
PJS125ab jijñāsyaḥ saṃśayād dharmaḥ śreyaskaratayāpi ca
PJS125cd asandigdho hy ajijñāsyo yo vā syān niṣprayojanaḥ ||
PJS126ab svarūpādiṣu dharmasya dvidhā vipratipadyate
PJS126cd pūrvaṃ pramāṇarūpābhyām, pādenādyasya nirṇayaḥ ||
PJS127ab sthite vedapramāṇatve punar vākyārthanirṇaye
PJS127cd matir bahuvidāṃ puṃsāṃ saṃśayān nopajāyate ||
PJS128ab ke cid āhur asāv arthaḥ, ke cin nāsāv ayaṃ tv iti
PJS128cd tannirṇayārtham apy etat paraṃ śāstraṃ praṇīyate ||

* codanāsūtra (CDS)

CDS1ab dharme sāmānyataḥ siddhe pramāṇaṃ codanocyate
CDS1cd svarūpādes tataḥ siddhaḥ, svarūpaṃ ceha sūtryate ||
CDS2ab dvayam ekena sūtreṇa śrutyarthābhyāṃ nirūpyate
CDS2cd svarūpe 'pi hi tasyokte pramāṇaṃ kathyate 'rthataḥ ||
CDS3ab kimādyapekṣitaiḥ pūrṇaḥ samarthaḥ pratyayo vidhau
CDS3cd tena pravartakaṃ vākyaṃ śāstre 'smin codanocyate ||
CDS4ab codanaiva pramāṇaṃ cetyetaddharme 'vadhāritam
CDS4cd sākāṅkṣam iti manvāno yuktileśaṃ dvaye 'spṛśat ||
CDS5ab sambhāvyate pramāṇatvaṃ śabdasyaivaṃvidheṣv api
CDS5cd indriyāder asāmarthyaṃ vakṣyamāṇamadīdiśat ||
CDS6ab atyantāsaty api jñānam arthe śabdaḥ karoti hi
CDS6cd tenotsarge sthite tasya doṣābhāvāt pramāṇatā ||
CDS7ab codanety abravīc cātra śabdamātravivakṣayā
CDS7cd na hi bhūtādiviṣayaḥ kaś cid asti vidhāyakaḥ ||
CDS8ab indriyādivyudāsena śabdo yāvan na sādhyate
CDS8cd tāvac ca tadviśeṣasya kuto vāvasaro bhavet ||
CDS9ab nimittamātraṃ vocyeta pramāṇaṃ ceha lakṣaṇam
CDS9cd pramāṇaṃ tv api śabdo vā tajjñānaṃ vā nirūpyate ||
CDS10ab padārthas tanmatir vā syād vākyārthādhigamo 'pi vā
CDS10cd pūrveṣāṃ tu pramāṇatve phalatvaṃ tasya gamyate ||
CDS11ab jñāne lakṣaṇaśabdo 'yaṃ yadi nāma prayujyate
CDS11cd codanoktis tadā kāryaṃ tatkāryaṃ cāpi lakṣayet ||
CDS12ab nimittamātre śabde ca pramāṇe mukhyavṛttayoḥ
CDS12cd sāmānādhikaraṇyaṃ syāc codanālakṣaṇatvayoḥ ||
CDS13ab dravyakriyāguṇādīnāṃ dharmatvaṃ sthāpayiṣyate
CDS13cd teṣām aindriyakatve 'pi na tādrūpyeṇa dharmatā ||
CDS14ab śreyaḥsādhanatā hy eṣāṃ nityaṃ vedāt pratīyate 
CDS14cd tādrūpyeṇa ca dharmatvaṃ tasmān nendriyagocaraḥ ||
CDS15ab pradarśanārtham atroktam indriyaṃ sūtrakāravat
CDS15cd nānyat kiñ ceti vācchedaḥ sāmānyārthaḥ prayujyate ||
CDS16ab tadasāmarthyasiddhyai ca punar indriyakīrtanam
CDS16cd kiñ ceti madhyam acchedo hetupraśne prayujyate ||
CDS17ab yady api tv anumānasyāpy evamādau samarthatā
CDS17cd vinā sambandhabodhena na tu tasyodbhavaḥ kva cit ||
CDS18ab na sāmānyaviśeṣābhyāṃ dharmasambandhadarśanam
CDS18cd liṅgasya kasya cit siddhaṃ yena syād anumānatā ||
CDS19ab nanu śabdo 'pi sambandhabodhānnarte pravarttate
CDS19cd padaṃ tat, na ca tadvācyo dharmaḥ, vākyārtha eva saḥ ||
CDS20ab vākyasyāvācakatvaṃ ca, padārthānāṃ ca hetutā
CDS20cd sambandhasyānapekṣāṇāṃ vākyārthe sthāpayiṣyate ||
CDS21ab nityatvāder asiddhatvād, abhyupetyocyate 'tha vā
CDS21cd sutarām apramāṇatvaṃ vaktṛprāmāṇyavarjanāt ||
CDS22ab pramāṇāntaradṛṣṭaṃ hi śabdo 'rthaṃ prāpayet sadā
CDS22cd smṛtivac ca svayaṃ tasya prāmāṇyaṃ nopapadyate ||
CDS23ab nūnaṃ tatrānubhūto 'sāvityāptoktinibandhanā
CDS23cd buddhiḥ sākṣād adṛṣṭe 'pi yuktārthe puruṣoktitaḥ ||
CDS24ab nātmīyād anyadīyād vā pratyakṣāder vinā kva cit
CDS24cd vacasaḥ satyatā dṛṣṭā tathā syāc codanāsv api ||
CDS25ab tena saty api vijñāne pratijñāder yathaiva hi
CDS25cd svātantryān na pramāṇatvaṃ tathā vede 'pi dṛśyatām ||
CDS26ab svargayāgādisambandhaviṣayā codanā mṛṣā
CDS26cd pratyakṣādyagatārthatvādīdṛgbuddhādivākyavat ||
CDS27ab yad vāptenāpraṇītatvād bālonmattādivākyavat
CDS27cd vyomādivac ca nityatvāt prāmāṇyasya nirākṛtiḥ ||
CDS28ab yadi vā puruṣādhīnaprāmāṇyāḥ sarvacodanāḥ
CDS28cd svato vā na pramāṇaṃ syur vākyatvāt puruṣoktivat ||
CDS29ab prāmāṇyaṃ vā narāpekṣaṃ sarvaśabdeṣu gamyatām
CDS29cd śabdaiḥ sambandhyamānatvād apramāṇyaṃ tathaiva hi ||
CDS30ab na syād vaktṛguṇānāṃ ced vacaḥ prāmāṇyahetutā
CDS30cd taddoṣair apramāṇatvaṃ kim ity asya bhaviṣyati ||
CDS31ab evaṃ sthite tu vedasya sati vāsati vā nare
CDS31cd prāmāṇyaṃ durlabhaṃ matvā nanv ity etadacūcudat ||
CDS32ab tatra vipratiṣiddhatvaṃ buddhavākye 'pi yujyate
CDS32cd tato 'pi pratyayotpattes tasmāj jātyuttaraṃ tv idam ||
CDS33ab sarvavijñānaviṣayam idaṃ tāvat parīkṣyatām
CDS33cd pramāṇatvāpramāṇatve svataḥ kiṃ parato 'tha vā ||
CDS34ab svato 'satām asādhyatvāt ke cid āhur dvayaṃ svataḥ
CDS34cd apare kāraṇotpannaguṇadoṣāvadhāraṇāt ||
CDS35ab svatas tāvad dvayaṃ nāsti, virodhāt, parato na ca
CDS35cd niḥsvabhāvatvam evaṃ hi jñānarūpe prasajyate ||
CDS36ab kathaṃ hy anyānapekṣasya viparītātmasambhavaḥ
CDS36cd kimātmakaṃ bhavet tac ca svabhāvadvayavarjitam ||
CDS37ab vijñānavyaktibhedena bhavec ced aviruddhatā
CDS37cd tathāpy anyānapekṣatve kiṃ kveti na nirūpyate ||
CDS38ab tasmāt svābhāvikaṃ teṣām apramāṇatvam iṣyatām
CDS38cd prāmāṇyañ ca parāpekṣam, atra nyāyo 'bhidhīyate ||
CDS39ab aprāmāṇyam avastutvān na syāt kāraṇadoṣataḥ
CDS39cd vastutvāt tu guṇais teṣāṃ prāmāṇyam upajanyate ||
CDS40ab prāmāṇyaṃ hi yadotsargāt tadabhāvo 'tha kṛtrimaḥ
CDS40cd tadā svapnādibodhe 'pi prāmāṇyaṃ kena vāryate ||
CDS41ab matpakṣe kāraṇābhāvāt prāmāṇyaṃ nopajāyate
CDS41cd hetumattvaprasaṅgo 'to na bhaviṣyaty avastunaḥ ||
CDS42ab indriyādiguṇāś cāsya kāraṇam, tadasad dvidhā
CDS42cd duṣṭatvād indriyādīnām abhāve 'nyatamasya vā ||
CDS43ab ata eva ca vo bhrāntir doṣair mithyātvadhīr iti 
CDS43cd tadvyāptes tu guṇābhāvas tatkṛtā hy apramāṇatā ||
CDS44ab tasmāt kāraṇaśuddhatvaṃ jñānaprāmāṇyakāraṇam
CDS44cd svabhāvato 'pramāṇatvaṃ tadabhāvena lakṣyate ||
CDS45ab anvayavyatirekābhyām aprāmāṇyaṃ na doṣataḥ
CDS45cd nājñāne dṛśyate hy etatkāraṇābhāvahetuke ||
CDS46ab tataś ca puruṣābhāvāt sati vā śuddhyasambhavāt
CDS46cd nirmūlatvāt pramāṇatvaṃ codanāyāṃ na yujyate ||
CDS47ab svataḥ sarvapramāṇānāṃ prāmāṇyam iti gamyatām
CDS47cd na hi svato 'satī śaktiḥ kartum anyena śakyate ||
CDS48ab ātmalābhe ca bhāvānāṃ kāraṇāpekṣatā bhavet
CDS48cd labdhātmanāṃ svakāryeṣu pravṛttiḥ svayam eva tu ||
CDS49ab jāte 'pi yadi vijñāne tāvan nārtho 'vadhāryate
CDS49cd yāvatkāraṇaśuddhatvaṃ na pramāṇāntarād bhavet ||
CDS50ab tatra jñānāntarotpādaḥ pratīkṣyaḥ kāraṇāntarāt
CDS50cd yāvad dhi na paricchinnā śuddhis tāvad asatsamā ||
CDS51ab tasyāpi kāraṇe śuddhe tajjñāne syāt pramāṇatā
CDS51cd tasyāpy evam itīcchaś ca na kva cid vyavatiṣṭhate ||
CDS52ab yadā svataḥ pramāṇatvaṃ tadānyan naiva gṛhyate
CDS52cd nivarttatte hi mithyātvaṃ doṣājñānād ayatnataḥ ||
CDS53ab tasmād bodhātmakatvena prāptā buddheḥ pramāṇatā
CDS53cd arthānyathātvahetūtthadoṣajñānād apodyate ||
CDS54ab aprāmāṇyaṃ tridhā bhinnaṃ mithyātvājñānasaṃśayaiḥ
CDS54cd vastutvād dvividhasyātra sambhavo duṣṭakāraṇāt ||
CDS55ab avijñāne tu doṣāṇāṃ vyāpāro naiva kalpyate
CDS55cd kāraṇābhāvatas tv eva tatsiddhaṃ nastvaduktivat ||
CDS56ab doṣataś cāpramāṇatve svataḥprāmāṇyavādinām
CDS56cd guṇajñānānavasthāvan na doṣeṣu prasajyate ||
CDS57ab sākṣād viparyayajñānāl laghvyeva tv apramāṇatā
CDS57cd pūrvābādhena notpattir uttarasya hi sidhyati ||
CDS58ab duṣṭakāraṇabodhe tu siddhe 'pi viṣayāntare
CDS58cd arthāt tulyārthatāṃ prāpya bādho godohanādivat ||
CDS59ab tatra doṣāntarajñānaṃ bādhadhīr vā parā na cet
CDS59cd tadudbhūtau dvitīyasya mithyātvād ādyamānatā ||
CDS60ab svata eva hi tatrāpi doṣājñānāt pramāṇatā
CDS60cd doṣajñāne tv anutpanne na śaṅkyā niṣpramāṇatā ||
CDS61ab evaṃ tricaturajñānajanmano nādhikā matiḥ
CDS61cd prārthyate tāvataivaikaṃ svataḥ prāmāṇyam aśnute ||
CDS62ab śabde doṣodbhavas tāvad vaktradhīna iti sthitiḥ
CDS62cd tadabhāvaḥ kva cit tāvad guṇavadvaktṛkatvataḥ ||
CDS63ab tadguṇair apakṛṣṭānāṃ śabde saṃkrāntyasambhavāt
CDS63cd yadā vaktur abhāvena na syur doṣā nirāśrayāḥ ||
CDS64ab pauruṣeye dvayaṃ dṛṣṭaṃ doṣābhāvo guṇās tathā
CDS64cd prāmāṇyaṃ tatra guṇato naiva syād ity udāhṛtam ||
CDS65ab tasmād guṇebhyo doṣāṇām abhāvas tadabhāvataḥ
CDS65cd aprāmāṇyadvayāsattvaṃ tenotsargo 'napoditaḥ ||
CDS66ab pratyayotpattihetutvāt prāmāṇyaṃ nāpanīyate
CDS66cd doṣābhāvo guṇebhyaś cen nanu saivāsthitir bhavet ||
CDS67ab tadā tu vyāpriyante hi jñāyamānatayā guṇāḥ
CDS67cd doṣābhāve tu vijñeye sattāmātropakāriṇaḥ ||
CDS68ab tatrāpavādanirmuktir vaktrabhāvāl laghīyasī
CDS68cd vede tenāpramāṇatvaṃ nāśaṅkām api gacchati ||
CDS69ab ato vaktranadhīnatvāt prāmāṇye tadupāsanam
CDS69cd na yuktam, apramāṇatve kalpye tatprārthanā bhavet ||
CDS70ab tataś cāptāpraṇītatvaṃ na doṣāyātra jāyate
CDS70cd prayogāṇāṃ tu sarveṣāṃ vakṣyāmaḥ pratisādhanam ||
CDS71ab pauruṣeye tu vacane pramāṇāntaramūlatā
CDS71cd tadabhāve hi tad duṣyeditaran na kadā cana ||
CDS72ab tenetaraiḥ pramāṇair yā codanānām asaṅgatiḥ 
CDS72cd tayaiva syāt pramāṇatvam anuvādatvam anyathā ||
CDS73ab anyasyāpi pramāṇatve saṅgatir naiva kāraṇam
CDS73cd tulyārthānāṃ vikalpyatvād ekaṃ tatra hi bodhakam ||
CDS74ab yatrāpi syāt paricchedaḥ pramāṇair uttaraiḥ punaḥ
CDS74cd nūnaṃ tatrāpi pūrveṇa so 'rtho nāvadhṛtas tathā ||
CDS75ab saṅgatyā yadi ceṣyeta pūrvapūrvapramāṇatā
CDS75cd pramāṇāntaram icchanto na vyavasthāṃ labhemahi ||
CDS76ab kasya cit tu yadīṣyeta svata eva pramāṇatā
CDS76cd prathamasya tathābhāve pradveṣaḥ kiṃnibandhanaḥ ||
CDS77ab śrotradhīś cāpramāṇaṃ syād itarābhir asaṅgateḥ
CDS77cd syāc cet tajjanitenaiva jñānenānyena saṅgatiḥ ||
CDS78ab vede 'pi śatakṛtvaḥ syād buddhir uccāraṇānugā
CDS78cd sādhanāntarajanyā tu buddhir nāsti dvayor api ||
CDS79ab yathā tv ekendriyādhīnajñānāntaranibandhanā
CDS79cd saṅgatiḥ kāraṇaṃ prāptā tathā vede 'pi kalpyatām ||
CDS80ab tasmād dṛḍhaṃ yadutpannaṃ nāpi saṃvādamṛcchati
CDS80cd jñānāntareṇa vijñānaṃ tatpramāṇaṃ pratīyatām ||
CDS81ab na cānumānataḥ sādhyā śabdādīnāṃ pramāṇatā
CDS81cd sarvasyaiva hi mā prāpat pramāṇāntarasādhyatā ||
CDS82ab nanu pramāṇam ityevaṃ pratyakṣādi na gṛhyate
CDS82cd na cetthamagṛhītena vyavahāro 'vakalpate ||
CDS83ab prāmāṇyaṃ grahaṇāt pūrvaṃ svarūpeṇaiva saṃsthitam
CDS83cd nirapekṣaṃ svakāryeṣu gṛhyate pratyayāntaraiḥ ||
CDS84ab tenāsya jñāyamānatvaṃ prāmāṇye nopayujyate
CDS84cd viṣayānubhāvo hy atra pūrvasmād eva labhyate ||
CDS85ab apramāṇaṃ punaḥ svārthagrāhakaṃ syāt svarūpataḥ
CDS85cd nivṛttis tasya mithyātve nāgṛhīte parair bhavet ||
CDS86ab na hy arthasyātathābhāvaḥ pūrveṇārthas tathātvavat
CDS86cd tatrāpy arthānyathābhāve dhīr yad vā duṣṭakāraṇe ||
CDS87ab tāvataiva ca mithyātvaṃ gṛhyate nānyahetukam
CDS87cd utpattyavasthaṃ caivedaṃ pramāṇam iti mīyate ||
CDS88ab ato yatrāpi mithyātvaṃ parebhyaḥ pratipādyate
CDS88cd tatrāpy etad dvayaṃ vācyaṃ na tu sādharmyamātrakam ||
CDS89ab codanārthānyathābhāvaṃ kurvataś cānumānataḥ
CDS89cd tajjñānenaiva yo bādhaḥ sa kathaṃ vinivāryate ||
CDS90ab tanmithyātvād abādhaś cet, prāptam anyonyasaṃśrayam
CDS90cd nānumānād ato 'nyad dhi bādhakaṃ kiñ cid asti te ||
CDS91ab na cānyair agrahe 'rthasya syād abhāvo rasādivat
CDS91cd teṣāṃ jihvādibhir yasmān niyamo grahaṇe 'sti hi ||
CDS92ab taddhiyaivārthabodhaś cet, tādṛgdharme bhaviṣyati
CDS92cd mamāsiddham idaṃ kin tu vedāj jāte 'vabodhane ||
CDS93ab vaktuṃ na dveṣamātreṇa yujyate satyavādinā
CDS93cd dveṣād asammatatvād vā na ca syād apramāṇatā ||
CDS94ab na cātmecchābhyanujñābhyāṃ prāmāṇyam avakalpate
CDS94cd agnidāhādiduḥkhasya na hy apratyakṣateṣyate ||
CDS95ab na cābhilāpikaṃ jñānaṃ prāmāṇyenāvadhāryate
CDS95cd tasmād ālokavad vede sarvasādhāraṇe sati ||
CDS96ab naivaṃ vipratipattavyam, bauddhāder vakṣyate 'ntaram
CDS96cd puruṣāśaktitas tatra sāpavādatvasambhavaḥ ||
CDS97ab vedasyāpauruṣeyatve siddhā tv evaṃ pramāṇatā
CDS97cd kartṛmattve tu vedasya samyaṅmithyātvavādibhiḥ ||
CDS98ab kartā guṇāś ca doṣāś ca mahājanaparigrahaḥ
CDS98cd evamādi vinā yuktyā kalpyam, mīmāṃsakaiḥ punaḥ ||
CDS99ab idānīm iva sarvatra dṛṣṭān nādhikam iṣyate
CDS99cd evambhūtasya vedasya jñānotpattiṃ prakurvataḥ ||
CDS100ab svarūpaviparītatvasaṃśayau bhāṣyavāritau
CDS100cd nivārayiṣyate cāpi duṣṭakāraṇakalpanā ||
CDS101ab puruṣābhāvatas tena taddvāreṇāpy aśaṅkitau 
CDS101cd tathā satyatathābhāvo buddhyanutpattim āśritaḥ ||
CDS102ab tatra vipratiṣiddhatvaṃ bravītītyevamādinā
CDS102cd yathādṛṣṭārthavāditvaṃ tac cet pratyayitāditi ||
CDS103ab indriyeti tu mūlaṃ ced asyāstītyevam abravīt
CDS103cd draṣṭṛtvasatyavāditve tac cet pratyayitāditi ||
CDS104ab dṛśyamānārthavāditve syād anāptoktisatyatā
CDS104cd evaṃ tv ekāṅgavaikalyāt pratyudāharaṇasthitiḥ ||
CDS105ab ekaikābhāvamātre syād āptatvaindriyakatvayoḥ
CDS105cd apratyayitapakṣe syād aindriyasyāpy asatyatā ||
CDS106ab anindriyatvapakṣe vā satpratyayitabhāṣitam
CDS106cd vyāhatagranthataivaṃ syāt, tasmāt pūrveṇa satyatā ||
CDS107ab pareṇa mūlasadbhāva indriyeṇa tu darśitaḥ
CDS107cd aprāmāṇyanivṛttyarthaṃ doṣābhāvopavarṇanam ||
CDS108ab guṇāt prāmāṇyam ityevaṃ tatpūrvaṃ sunirākṛtam
CDS108cd pūrvatra pratiṣiddhatvān naitat prāmāṇyakāraṇam ||
CDS109ab samuccayārtho vāśabdaḥ pūrvasmin, uttaratra ca
CDS109cd vikalpenobhayor āha pratyudāharaṇe pṛthak ||
CDS110ab śakye 'py asatye mithyātvaṃ dṛṣṭaṃ satye 'py aśaktike
CDS110cd nānena vacaneneha sarvajñatvanirākriyā ||
CDS111ab vacanād ṛta ityevam apavādo hi saṃśritaḥ
CDS111cd yadi ṣaḍbhiḥ pramāṇaiḥ syāt sarvajñaḥ kena vāryate ||
CDS112ab ekena tu pramāṇena sarvajño yena kalpyate
CDS112cd nūnaṃ sa cakṣuṣā sarvān rasādīn pratipadyate ||
CDS113ab yajjātīyaiḥ pramāṇais tu yajjātīyārthadarśanam
CDS113cd bhaved idānīṃ lokasya tathā kālāntare 'py abhūt ||
CDS114ab yatrāpy atiśayo dṛṣṭaḥ sa svārthānatilaṅghanāt
CDS114cd dūrasūkṣmādidṛṣṭau syān na rūpe śrotravṛttitā ||
CDS115ab bhaviṣyati na dṛṣṭaṃ ca pratyakṣasya manāgapi
CDS115cd sāmarthyam, nānumānāder liṅgādirahite kva cit ||
CDS116ab sarvajñakalpanānyais tu vede cāpauruṣeyatā
CDS116cd tulyatā kalpitā yena tenedaṃ sampradhāryatām ||
CDS117ab sarvajño dṛśyate tāvan nedānīm asmadādibhiḥ
CDS117cd nirākaraṇavacchakyā na cāsīd iti kalpanā ||
CDS118ab na cāgamena sarvajñaḥ, tadīye 'nyonyasaṃśrayāt
CDS118cd narāntarapraṇītasya prāmāṇyaṃ gamyate katham ||
CDS119ab na cāpy evamparo nityaḥ śakyo labdhum ihāgamaḥ
CDS119cd nityaś ced arthavādatvaṃ tatpare syād anityatā ||
CDS120ab āgamasya ca nityatve siddhe tatkalpanā vṛthā
CDS120cd yatas taṃ pratipadyante dharmam eva tato narāḥ ||
CDS121ab yo 'pīndriyārthasambandhaviṣaye satyavāditām
CDS121cd dṛṣṭvā tadvacanatvena śraddheye 'rthe 'pi kalpayet ||
CDS122ab tenāpi pāratantryeṇa bādhitā syāt pramāṇatā
CDS122cd prāmāṇyaṃ cet svayaṃ tasya kāpekṣānyendriyādiṣu ||
CDS123ab yathaivātrendriyādibhyaḥ paricchedāt pramāṇatā
CDS123cd śraddheye 'pi tathaiva syān na svātantryeṇa labhyate ||
CDS124ab yathā ca teṣāṃ satyatvaṃ sidhyaty etena hetunā
CDS124cd tathānyānavabuddhārthaprāmāṇyābhāvasādhanam ||
CDS125ab aśraddheyārthasatyatvaṃ śraddheye cāpy asatyatā
CDS125cd pūrvajñānānuvāditvaṃ dṛṣṭāntavad iheṣyatām ||
CDS126ab api cālaukikārthatve sati puṃvākyahetukam
CDS126cd mithyātvaṃ bauddhavākyānāṃ syād anyonyaṃ sapakṣataḥ ||
CDS127ab dharmādharmātiriktārthe prāmāṇyaṃa ca prasajyate
CDS127cd sāṃkhyādiṣu ca jīvatsu dṛṣṭānto durlabho 'sya ca ||
CDS128ab alaukikārthavācitvaṃ nṛvākyatve satīti ca
CDS128cd parasparam apekṣyaiva bauddhādeḥ syān mṛṣārthatā ||
CDS129ab vaded evaṃ ca yo nāma vādī prathamasaṅgataḥ
CDS129cd tasyāpi hetuḥ syād eṣa bhavantaṃ pratyasaṃśayam ||
CDS130ab buddhādīnām asarvajñam iti satyaṃ vaco mama 
CDS130cd maduktatvād yathaivāgnir uṣṇo bhāsvara ity api ||
CDS131ab pratyakṣaṃ ca maduktatvaṃ tvayā sādhyā taduktatā
CDS131cd tena hetur madīyaḥ syāt sandigdhāsiddhatā tava ||
CDS132ab pratyakṣādyavisaṃvādi prameyatvādi yasya ca
CDS132cd sadbhāvavāraṇe śaktaṃ ko nu taṃ kalpayiṣyati ||
CDS133ab na cāpi smṛtyavicchedāt sarvajñaḥ parikalpyate
CDS133cd vigānāt, chinnamūlatvāt, kaiś cid eva parigrahāt ||
CDS134ab sarvajño 'sāv iti hy eva tatkāle tu bubhutsubhiḥ
CDS134cd tajjñānajñeyavijñānarahitair gamyate katham ||
CDS135ab kalpanīyāś ca sarvajñā bhaveyur bahavas tava
CDS135cd ya eva syād asarvajñaḥ sa sarvajñaṃ na budhyate ||
CDS136ab sarvajño 'navabuddhaś ca yenaiva syān na taṃ prati
CDS136cd tadvākyānāṃ pramāṇatvaṃ mūlājñāne 'nyavākyavat ||
CDS137ab rāgādirahite cāsmin nirvyāpāre vyavasthite
CDS137cd deśanānyapraṇītaiva syād ṛte pratyavekṣaṇāt ||
CDS138ab sānnidhyamātratas tasya puṃsaścintāmaṇer iva
CDS138cd niḥsaranti yathākāmaṃ kuḍyādibhyo 'pi deśanāḥ ||
CDS139ab evamādyucyamānaṃ tu śraddadhānasya śobhate
CDS139cd kuḍyādiniḥsṛtatvāc ca nāśvāso deśanāsu naḥ ||
CDS140ab kin nu buddhapraṇītāḥ syuḥ kimu kaiś cid durātmabhiḥ
CDS140cd adṛśyair vipralambhārthaṃ piśācādibhir īritāḥ ||
CDS141ab evaṃ yaiḥ kevalaṃ jñānam indriyādyanapekṣiṇaḥ
CDS141cd sūkṣmātītādiviṣayaṃ jīvasya parikalpitam ||
CDS142ab narte tadāgamāt sidhyen na ca tenāgamo vinā
CDS142cd dṛṣṭānto 'pi na tasyānyo nṛṣu kaś cit pravartate ||
CDS143ab nityāgamāvabodho 'pi pratyākhyeyo 'nayā diśā
CDS143cd na hi tatrāpi visrambho dṛṣṭo 'nena kṛto 'tha vā ||
CDS144ab sarvadā cāpi puruṣāḥ prāyeṇānṛtavādinaḥ
CDS144cd yathādyatve na visrambhas tathātītārthakīrtane ||
CDS145ab svapnādijñānavac cāpi pratyayo 'syāgamārthayoḥ
CDS145cd bhaved iti saśaṅkānāṃ prāmāṇyaṃ gamyate katham ||
CDS146ab puruṣātiśayaś ceṣṭaḥ saiva cāgamanityatā
CDS146cd kalpitaṃ smaraṇaṃ cāsya janmāntaranibandhanam ||
CDS147ab grāhyatve cāgamasyaivaṃ dveṣo 'rthagrahaṇe vṛthā
CDS147cd yo hy anuccāritaṃ śabdaṃ gahṇātyarthe 'sya kā kathā ||
CDS148ab pumāṃs tāvat svatantraḥ syād arthagrahaṇavādinām
CDS148cd āgamapratibhāne tu pāratantryaṃ dvayor api ||
CDS149ab anekapuruṣasthatvād ekatraiva ca janmani
CDS149cd grahaṇasmaraṇād vede na svātantryaṃ vihanyate ||
CDS150ab anyathākaraṇe cāsya bahubhyaḥ syān nivāraṇam
CDS150cd ekasya pratibhānaṃ tu kṛtakān na viśiṣyate ||
CDS151ab ataś ca sampradāye ca naikaḥ puruṣa iṣyate
CDS151cd bahavaḥ paratantrāḥ syuḥ sarve hy adyatvavannarāḥ ||
CDS152ab evaṃ ca kalpayantyanye yāvadāgamasiddhaye
CDS152cd tāvan na kalpayaty etat samatvaṃ jaimineḥ paraiḥ ||
CDS153ab na hi dṛṣṭādhikaṃ kiñ cit prāmāṇye tena kalpyate
CDS153cd aprāmāṇyanimitteṣu parasyādṛṣṭakalpanā ||
CDS154ab dṛṣṭaprāmāṇyabādhaś ca nāstikasya prasajyate
CDS154cd utpanne sati vijñāne balād bādhaprakalpanā ||
CDS155ab sādhite puruṣābhāve nirdoṣajñānajanmanaḥ
CDS155cd pratyakṣān nāstikair vācyo viśeṣaś codanādhiyaḥ ||
CDS156ab upadeśo 'nyathā na syād atīndriyanidandhanaḥ
CDS156cd tasya kartrā na ced dṛṣṭaḥ so 'rtha ity arthakalpanā ||
CDS157ab yad vānumānam evedam upadeśitvam ucyate
CDS157cd dṛṣṭārthapūrvatāvyāptam, vyatireko 'sya nanv iti ||
CDS158ab anyathāpy upapannatvaṃ vyāmohād iti kathyate
CDS158cd liṅgasya vyabhicāro vā bālavākyanidarśanāt ||
CDS159ab vedāj jñātvopadiṣṭaṃ ced ityevaṃ siddhasādhanam 
CDS159cd vedād apītyanenoktam, manvādeś caitad iṣyate ||
CDS160ab anyathā saṃvidāno 'pi vivakṣaty anyathā yataḥ
CDS160cd tasmād ekāntato nāsti puṃvākyāt taddhiyāṃ gatiḥ ||
CDS161ab bhrāntasyānyavivakṣāyām anyad vākyaṃ ca dṛśyate
CDS161cd yathāvivakṣam apy etat tasmān naiva pravartate ||
CDS162ab vaktṛdhīr āptavākyeṣu gamyate, anyatra viplutiḥ
CDS162cd tenotsargāpavādābhyāṃ vacasaḥ śaktir ucyate ||
CDS163ab padārtharacanāyatto vākyārthapratyayodbhavaḥ
CDS163cd vivakṣāpūrvavijñānavaśāc ca racanākṛtiḥ ||
CDS164ab vivakṣāntarayuktā hi kurvāṇā racanāntaram
CDS164cd āvāpodvāpabhedena dṛśyante 'rtheṣu mānavāḥ ||
CDS165ab tenārthapratyayotpāde śroturjāte 'pi vākyataḥ
CDS165cd jñāto nūnam aneneti vakturjñāne matir bhavet ||
CDS166ab āptoktikāraṇaṃ kañ cid anuyuṅkte naraṃ yadā
CDS166cd tadā ca nirdiśatyāptaṃ sa jānātyetad ityasau ||
CDS167ab tajjñānāntaritatvāc ca śabdās tāvad udāsate
CDS167cd prāmāṇyasthāpanaṃ tu syād vaktṛdhīhetusambhavāt ||
CDS168ab arthe pūrvapratīte 'pi niścayo hi tadāśrayaḥ
CDS168cd tenārthajñānagamyāpi prāmāṇye saiva pūrvabhāk ||
CDS169ab ato 'tra puṃnimittatvād upapannā mṛṣārthatā
CDS169cd na tu syāt tatsvabhāvatvaṃ vede vakturabhāvataḥ ||
CDS170ab tadbuddhyantarayor nāstīty artho 'rthaiś ca pratīyate
CDS170cd ato na jñānapūrvatvam apekṣyaṃ nāyathārthatā ||
CDS171ab apramāṇatvasiddhau vā dṛṣṭānto ya udāhṛtaḥ
CDS171cd buddhādivacanaṃ tasya sādhyenāsaṅgatocyate ||
CDS172ab teṣām api hi yat kāryaṃ pūrvatra pratipāditam
CDS172cd tatra samyaktvam arthe tu vyāpāro naiva vidyate ||
CDS173ab svavyāpārātirikte 'rthe vedasyāpi mṛṣārthatā
CDS173cd pūrvapakṣārthavattvena prasaktā siddhasādhyatā ||
CDS174ab ajñātvaivamabhiprāyaṃ kṛtakākṛtakatvayoḥ
CDS174cd satyamithyātvahetūktimātrajñānāt paro 'bravīt ||
CDS175ab nanu sāmānyatodṛṣṭam, nānyatvād ityadūṣaṇam
CDS175cd anyatvād eva dṛṣṭānto na hi pakṣe sapakṣatā ||
CDS176ab tasmād ayam abhiprāyo bhāṣyakārasya varṇyate
CDS176cd abhyupetyārthaviṣayaṃ vākyavyāpāram ucyate ||
CDS177ab yadi syād vyavadhāne 'pi vākyārthāpekṣayānṛtam
CDS177cd dṛṣṭānto nṛvaco 'trāpi hetuḥ sādhāraṇo bhavet ||
CDS178ab satyeṣv api hi dṛṣṭaiva paurṣeyeṣu vākyatā
CDS178cd atīndriye 'pi kiñ cid dhi satyaṃ dṛṣṭaṃ yadṛcchayā ||
CDS179ab nānyatvād iti cānena paroktād anyatocyate
CDS179cd anyo hy eṣa tadābhāsaḥ, vipakṣaṃ vānyam abravīt ||
CDS180ab yad vānyasmād visaṃvādān mithyātvaṃ tatra na tv iha
CDS180cd viṣayasyāpi cānyatvāt sādhanāsaṅgataiva sā ||
CDS181ab na hy anyasyeti naikasmin mṛṣārthe 'nyamṛṣārthatā
CDS181cd vivakṣāyā mṛṣārthatve na ca vākye mṛṣārthatā ||
CDS182ab śyāmatve puṃstvavac caitat sādhāraṇye nidarśanam
CDS182cd parokter vāpi duṣṭatvād vikalpasamam ucyate ||
CDS183ab yad vā pramāṇam evedaṃ samyaktve 'nyatvam ucyate
CDS183cd dhiruddhāvyabhicāritvaṃ bādho vāpy anumānataḥ ||
CDS184ab codanājanitā buddhiḥ pramāṇaṃ doṣavarjitaiḥ
CDS184cd kāraṇair janyamānatvāl liṅgāptoktyakṣabuddhivat ||
CDS185ab tathānāptāpraṇītoktijanyatvād bādhavarjanāt
CDS185cd deśakālādibhedādau cāptoktipratyayo yathā ||
CDS186ab akartṛkatvasiddhyā ca hetutvaṃ sādhayiṣyate
CDS186cd evamādyavabudhyāyaṃ nānyatvād ity avocata ||
CDS187ab pratyakṣas tv iti dārḍhyaṃ vā prāthamyaṃ vāpi lakṣayet
CDS187cd svarūpataḥ pramāṇatvaṃ mithyātvaṃ pararūpataḥ ||
CDS188ab jñānābhāvaś ca mithyātvaṃ dvayasyāsambhavād yadi 
CDS188cd pratyakṣaṃ tatpareṣāṃ ca siddham asyānumānataḥ ||
CDS189ab yathā ca tava mithyātvaṃ sādhanaṃ sādhayed idam
CDS189cd tathā ca bādhakādhīnaṃ mithyātvam api sādhayet ||
CDS190ab dharma ity upasaṃhārye yacchreyaskarabhāṣaṇam
CDS190cd taddharmapadavācyārthanirūpaṇavivakṣayā ||
CDS191ab śreyo hi puruṣaprītiḥ sā dravyaguṇakarmabhiḥ
CDS191cd codanālakṣaṇaiḥ sādhyā tasmāt teṣv eva dharmatā ||
CDS192ab anyat sādhyam adṛṣṭvaiva yāgādīnanuniṣṭhataḥ
CDS192cd dhārmikatvasamākhyānaṃ tadyogād iti gamyate ||
CDS193ab paśvādīni ca dharmasya phalānīti vyavasthitam
CDS193cd citrāgodohanādīnāṃ tāny uktāni phalāni ca ||
CDS194ab tasmāt teṣv eva dharmatvam, dhrmāṇīti ca darśanāt
CDS194cd liṅgasaṃkhyāvinirmukto dharmaśabdo nidarśanam ||
CDS195ab antaḥkaraṇavṛttau vā vāsanāyāṃ ca cetasaḥ
CDS195cd pudgaleṣu ca puṇyeṣu nṛguṇe 'pūrvajanmani ||
CDS196ab prayogo dharmaśabdasya na dṛṣṭaḥ na ca sādhanam
CDS196cd puruṣārthasya te jñātuṃ śakyante codanādibhiḥ ||
CDS197ab na ca vastvantaraṃ śakyam apūrvaṃ svargayāgayoḥ
CDS197cd jñātuṃ sādhanabhūtaṃ vā sādhyaṃ vā nāpy ato 'nyathā ||
CDS198ab śrutasādhanasādhyatvatyāgenāśrutakalpanā
CDS198cd prasajyetāsya tādrūpye vyatireke tv arūpatā ||
CDS199ab tasmāt phale pravṛttasya yāgādeḥ śaktimātrakam
CDS199cd utpattau vāpi paśvāder apūrvaṃ na tataḥ pṛthak ||
CDS200ab śaktayaḥ sarvabhāvānāṃ bhāvaśabdair viśeṣataḥ
CDS200cd nopākhyāyanta ityevaṃ nāpūrvaṃ dharmaśabdatā ||
CDS201ab purastāc codanāśabdo vidhāv eva vyavasthitaḥ
CDS201cd na ca tallakṣaṇā hiṃsā pratyudāharaṇaṃ katham ||
CDS202ab codanālakṣaṇo yaś ca śyenādir hi gamyate
CDS202cd niṣedhābhāvatas tasya kathaṃ brūyād anarthatā ||
CDS203ab yady api syād vidhispṛṣṭe niṣedho naiva tādṛśaḥ
CDS203cd vijñāyate hy anarthatvaṃ ṣoḍaśigrahaṇādivat ||
CDS204ab codanālakṣaṇaṃ coktvā niṣiddhatvād virudhyate
CDS204cd śyenādāv upadiṣṭe ca hiṃsā hīti na yujyate ||
CDS205ab hiṃsā hi phalam eteṣāṃ bhinnā tebhyaḥ svarūpataḥ
CDS205cd sā hi prāṇaviyogātmā śyenas tatrāsivatpṛthak ||
CDS206ab upadeśābhidhānaṃ ca nāvidheye 'vakalpate
CDS206cd śyenāder avidhāne ca kasyānyasya vidheyatā ||
CDS207ab sarvatrāvasthito nyāyo bhāvanāṃśadvaye vidhiḥ
CDS207cd sa bādhyeta, iha ye cāmī jyotiṣṭomādayo matāḥ ||
CDS208ab dharmatvena na te 'pi syur hiṃsāsādhanakā hi te
CDS208cd na cāvidhīyamānasya phalatatsādhanāṅgatā ||
CDS209ab sādhanatvena vihitaṃ na cāvihitam ucyate
CDS209cd sādhyatvena vidhānaṃ tu naiveṣṭaṃ lokavedayoḥ ||
CDS210ab tenaivamarthaśabdasya prayojanam ihocyate
CDS210cd pravṛttau vā nivṛttau vā yā śabdaśravaṇena dhīḥ ||
CDS211ab sā codaneti sāmānyaṃ lakṣaṇaṃ hṛdaye sthitam
CDS211cd pravartakagṛhītis tu syād udāharaṇārthatā ||
CDS212ab tātparye hy arthaśabdasya neyaṃ vyākhyopapadyate
CDS212cd arthagrahaṇalabhyaṃ vā tatpravartakabhāṣaṇam ||
CDS213ab dharme pramāṇabhūtāyās tad vā lakṣaṇam uktavān
CDS213cd evaṃ sati vidhibhyaḥ syād vidheyārthāvadhāraṇam ||
CDS214ab niṣedhebhyo niṣedhyānām anarthatvena nirṇayaḥ
CDS214cd tenārthagrahaṇenoktā vidheyasyeha dharmatā ||
CDS215ab niṣedhyānām anarthatvam arthasiddhaṃ na sūtritam
CDS215cd tasmād ubhayam ityatra vidheyapratiṣedhyayoḥ ||
CDS216ab yāgādibrahmahatyādivargayoḥ syān nidarśanam
CDS216cd śyenādīnāṃ vidheyatvādiṣṭasyāpi ca sādhanāt ||
CDS217ab upacārādanarthatvaṃ phaladvāreṇa varṇyate 
CDS217cd pratiṣiddhā hi setyatra sphuṭam etat kariṣyate ||
CDS218ab hiṃsā hīti ca yac cāpi brūte nābhicared iti
CDS218cd śyenādīnāṃ svarūpe tu nottaragranthasaṅgatiḥ ||
CDS219ab vihitatvān niṣedhasya pravṛttis teṣu durlabhā
CDS219cd yadā tu codanāśabdo vidhāveva vyavasthitaḥ ||
CDS220ab tadobhayādiko granthaḥ sadhyasādhanasaṃśritaḥ
CDS220cd sādhyasādhanasambandhe vidhinā pratipādite ||
CDS221ab lakṣyamāṇatvam ubhayoḥ, dvividhaṃ ca phalaṃ kratoḥ
CDS221cd svargādi prāpyate tatra pratiṣedhānatikramāt ||
CDS222ab atikrameṇa hiṃsādi, śāstrāntaranirīkṣayā
CDS222cd phalāṃśe bhāvanāyāś ca pratyayo na vidhāyakaḥ ||
CDS223ab vakṣyate, jaiminiś cāha tasya lipsārthalakṣaṇā
CDS223cd tena sāmānyataḥ prāpto vidhinā na nivāritaḥ ||
CDS224ab phalāṃśopanipātinyā hiṃsāyāḥ pratiṣedhakaḥ
CDS224cd anarthaprāptihetutvaṃ bodhyate tatra yady api ||
CDS225ab śyenasvarūpaṃ nānarthas tatphalasya tv anarthatā
CDS225cd parastūbhayam ityādeḥ phalasyāpi vidheyatām ||
CDS226ab bhāvanāntargatatvād vā matvānarthatvam ākṣipat
CDS226cd naivetyetāvatā cāsya vidheyatvanirākriyā ||
CDS227ab kiṃ vidheyam idānīṃ syād āha śyenādayas tv iti
CDS227cd praśnāpākaraṇe cātra tavyo vidhivivakṣayā ||
CDS228ab prayukto na tu sādhye 'rthe, dvaye 'py anupayogataḥ
CDS228cd anarthasyāpi sādhyatvam avidheyasya hīṣyate ||
CDS229ab sādhyatvarahite ceṣṭā vidheye nityam arthatā
CDS229cd śatuś ca lakṣaṇārthatvaṃ teṣāṃ cāpy upadeśanam ||
CDS230ab bruvan sphuṭīkarotīṣṭam upadeśo hi nānyathā
CDS230cd vidhitvamādiśabdāt syād itikartavyatāsv api ||
CDS231ab tasmāt phalāṃśe yā hiṃsā vaidikī sā niṣidhyate
CDS231cd aṃśadvaye tu yā nāma tanniṣedhābhidhāyinām ||
CDS232ab aviśeṣeṇa yacchāstraṃ śirovad iti cottaram
CDS232cd niṣedhenānavaṣṭabdhe viṣaye na hy anarthatā ||
CDS233ab pratyakṣāder aśakyatvāt kalpyate niṣpramāṇikā
CDS233cd na hi hiṃsādyanuṣṭhāne tadānīṃ doṣadarśanam ||
CDS234ab bāhye 'pi vicikitsā tu śāstrādevopajāyate
CDS234cd hiṃsyamānasya duḥkhitvaṃ dṛśyate yan na tāvatā ||
CDS235ab karturduḥkhānumānaṃ syāt, tadānīṃ tadviparyayaḥ
CDS235cd viṣaye 'syāḥ phalaṃ yādṛk pretya kartus tathāvidham ||
CDS236ab hiṃsā kriyāviśeṣatvāt sūte śāstroktadānavat
CDS236cd ya evamāha, tasyāpi gurustrīgamanādibhiḥ ||
CDS237ab surāpānādibhiś cāpi vipakṣair vyabhicāritā
CDS237cd viruddhatā ca, yādṛgghi dānais tādṛk phalaṃ bhavet ||
CDS238ab vidhigamyaphalāvāptiḥ aduḥkhātmakatā tathā
CDS238cd na ca yā sampradānasya prītis tādṛk phalaṃ śrutam ||
CDS239ab dātus tena hi dṛṣṭāntaḥ sādhyahīnaḥ pratīyate
CDS239cd sampradānaṃ ca dāne te viṣayaḥ karma hiṃsane ||
CDS240ab vaiṣamyam, sampradāne tu pakṣe tv etadviruddhatā
CDS240cd prīyate sampradānaṃ hi devateti mataṃ tava ||
CDS241ab dṛṣṭānte karma dānaṃ cet, tasya kīdṛk phalaṃ bhavet
CDS241cd japahomādidṛṣṭāntāt parapīḍādivarjanāt ||
CDS242ab coditatvasya hetutvād viruddhāvyabhicāritā
CDS242cd vihitapratiṣiddhatve muktvānyan na ca kāraṇam ||
CDS243ab dharmādharmāvabodhasya tenāyuktānumānagīḥ
CDS243cd anugrahāc ca dharmatvaṃ pīḍātaś cāpy adharmatām ||
CDS244ab vadato japasīdhvādipānādau nobhayaṃ bhavet
CDS244cd krośatā hṛdayenāpi gurudārābhigāminām ||
CDS245ab bhūyān dharmaḥ prasajyeta bhūyasī hy upakāritā
CDS245cd anumānapradhānasya pratiṣedhānapekṣiṇaḥ ||
CDS246ab hṛdayakrośanaṃ kasmād dṛṣṭāṃ pīḍām apaśyataḥ 
CDS246cd pīḍātaś cāpy adharmatvaṃ tathā pīḍām adharmataḥ ||
CDS247ab anyonyāśrayam āpnoti vinā śāstreṇa sādhayan
CDS247cd evamādāv aśāstrajño mleccho nodvijate kva cit ||
CDS248ab tasya nādharmayogaḥ syāt pūrvoktā yadi kalpanā
CDS248cd tasmād anugrahaṃ pīḍāṃ tadabhāvam apāsya ca ||
CDS249ab dharmādharmārthibhir nityaṃ mṛgyau vidhiniṣedhakau
CDS249cd kva cid asyā niṣiddhatvāc chaktiḥ śāstreṇa bodhitā ||
CDS250ab pratyavāyanimittatve vidhinā nāpagacchati
CDS250cd śāstreṇa na hi śaktīnām āvāpodvāpanakriyāḥ ||
CDS251ab vidyamānā hi kathyante śaktayo dravyakarmaṇām
CDS251cd tad eva cedaṃ karmeti śāstram evānudhāvatā ||
CDS252ab hiṃsādīnām adharmatvaṃ kathyate nānumānataḥ
CDS252cd evaṃ ye nipuṇaṃ prāhus tair apy etat parīkṣyatām ||
CDS253ab surāpānādibhiḥ śūdraḥ kiṃ yāti narakaṃ kṛtaiḥ
CDS253cd vaiśyastomena vā kiṃ syād viprarājanyayoḥ phalam ||
CDS254ab pañcamyām iṣṭikaraṇānmadhyāhne cāgnihotrataḥ
CDS254cd tasmād yady ādṛśaṃ karma yatphalotpattiśaktikam ||
CDS255ab śāstreṇa gamyate tasya tādṛśasyaiva tat phalam
CDS255cd hiṃsā cāṃśadvayādanyā yā tasyāḥ pratiṣedhajam ||
CDS256ab pratyavāyārthatājñānam, vidhinānyatra vāryate
CDS256cd jñānam eva ca śaktīnāṃ nāvāpodvāpanakriyāḥ ||
CDS257ab jñāyante śāstratas tāstu kriyābhedavyavasthitāḥ
CDS257cd vyavasthāḥ śaktibhedānāṃ dṛṣṭārtheṣv api karmasu ||
CDS258ab abhinnatve 'pi dṛśyante bhujeḥ svasthātur eṣv api
CDS258cd rūpābhede 'pi hiṃsāder bhedo 'ṅgānaṅgakāritaḥ ||
CDS259ab tathāpy ekaphalatvaṃ cet kriyātvāt sarvasaṅkaraḥ
CDS259cd yajitvādyaviśeṣāc ca citrādiphalatulyatā ||
CDS260ab bhedāt tatra vyavasthā ced ihāpyevaṃ bhaviṣyati
CDS260cd vidhīnāṃ vāpi sarveṣāṃ sākṣād vyavahito 'pi vā ||
CDS261ab puruṣārthaḥ phalaṃ tena nānartho 'taḥ pratīyate
CDS261cd na caiṣu śrūyate 'narthaḥ, niṣedhān na ca kalpyate ||
CDS262ab na ca prakaraṇasthatvāt puruṣārthaḥ phalaṃ bhavet
CDS262cd karmopakāraḥ kalpyas tu dṛṣṭo 'dṛṣṭo 'tha vā punaḥ ||
CDS263ab kalpanāvasaras tatra nānarthasyānapekṣaṇāt
CDS263cd kratvarthaś cāpi saṃskāraḥ paśor nārādupakriyā ||
CDS264ab dṛṣṭaiva tv avadānānāṃ niṣpattiḥ kratvapekṣitā
CDS264cd abhicāre 'py upāyasthā hiṃsā nādharma ucyate ||
CDS265ab tasmād anaṅgabhūtāyāṃ hiṃsāyām etad ucyate
CDS265cd uddeśāc ca phalatvena śyenādau na vidhīyate ||
CDS266ab bhāvanāvidhir apy eva phalāṃśād vinivartate
CDS266cd ataḥ svato na dharmatvaṃ śyenāder nāpy adharmatā ||
CDS267ab phalānarthānubandhitvāt taddvāreṇopacaryate
CDS267cd nirākāṅkṣasya caikena śyenasya na phaladvayam ||
CDS268ab tasmāt kriyāntarād eva hiṃsāto 'nartha ucyate
CDS268cd phalato 'pi ca yatkarma nānarthenānubadhyate ||
CDS269ab kevalaprītihetutvāt taddharmatvena hīṣyate
CDS269cd nanu ceṣṭābhyupāyatvāt śyenāder dharmatā bhavet ||
CDS270ab phalaṃ tāvad adharmo 'sya śyenādeḥ sampradhāryate
CDS270cd yadi yeneṣṭasiddhiḥ syād anuṣṭhānānubandhinī ||
CDS271ab tasya dharmatvam ucyeta tatḥ śyenādivarjanam
CDS271cd yadā tu codanāgamyaḥ kāryākāryānapekṣayā ||
CDS272ab dharmaḥ prītinimittaṃ syāt tadā śyene 'pi dharmatā
CDS272cd yadi tv aprītihetur yaḥ sākṣād vyavahito 'pi vā ||
CDS273ab so 'dharmaś codanārthaḥ syāt tadā śyene 'py adharmatā
CDS273cd yas tu hiṃsātvasādharmyād bāhyavaccodanāsv api ||
CDS274ab vaded anarthahetutvaṃ tasyāpy āgamabādhanam
CDS274cd tam anādṛtya yo brūyād yāgāder apy asau vadet ||
CDS275ab svargādisādhanāśaktiṃ kriyātvād bhojanādivat 
CDS275cd gītāmantrārthavādair yā kalpyate 'narthahetutā ||
CDS276ab pratyakṣaśrutibādhyatvāt sānyārthatvena nīyate
CDS276cd śiṣyān pratyaviśiṣṭatvāt sūtravaidikavākyayoḥ ||
CDS277ab aśakteś cobhayoḥ sāmyān na sūtreṣv ity anuttaram
CDS277cd prāguktaparisaṃkhyāyāḥ phalam etat prakāśyate ||
CDS278ab sūtreṣu hy anayā yuktyā gatir eṣāpi yujyate
CDS278cd tasmād āvartate sūtram, tantraṃ vā śaktibhedataḥ ||
CDS279ab ekadeśānumānād vā dve sūtre parikalpite
CDS279cd itaretarasāmīpyād etāv eva parasparam ||
CDS280ab kalpyete vākyaśeṣāya nānyāvayavakalpanā
CDS280cd viśiṣṭārthānuvāditvād atha vety api bhāṣite ||
CDS281ab vākyabhedaḥ sa eveti saṃjñātantratvam uttaram
CDS281cd arthaṃ vā pratyupādānāt saṃjñālakṣaṇaśabdayoḥ ||
CDS282ab tantraṃ lakṣaṇaśabdo vā vācyo dharmārthaśabdayoḥ
CDS282cd dharme sāmānyataḥ siddhe pramāṇaṃ kathyate yadā ||
CDS283ab vṛttam eva tadārthatvaṃ kimarthaṃ punarucyate
CDS283cd codanālakṣaṇatvasya dharmaṃ prati vidheyatā ||
CDS284ab labhyate 'rthānuvādena saṃśayo hy anyathā bhavet
CDS284cd tathā ca ye 'py anarthasya sādhanatvena kalpitāḥ ||
CDS285ab niṣedhais te 'pi dharmāḥ syuś codanālakṣaṇatvataḥ
CDS285cd tasmād arthāparityāgād ekārthagrahaṇaṃ yathā ||
CDS286ab labhyate vacanavyaktyā sā syād arthānuvādataḥ
CDS286cd viśeṣaṇād vinā caitadarthasāmarthyakāritam ||
CDS287ab kathyate bhāṣyakāreṇa phalaṃ hiṃsādivarjanam

* nimittasūtra

NMS1ab pratijñāvyatirekeṇa bhāṣyakāreṇa yady api
NMS1cd vakṣyamāṇā svapakṣasya yuktiḥ pūrvaṃ nidarśitā ||
NMS2ab pratijñāmātram ityetajjaiminer matam ucyate
NMS2cd vṛttikāro 'dhikaṃ vāpi bhūtādi dvāram abravīt ||

* pratyakṣasūtra

PAS1ab varṇyate sūtrabhedena yena pratyakṣalakṣaṇam
PAS1cd tena sūtrasya sambandho vācyaḥ pūrvapratijñayā ||
PAS2ab lakṣaṇasyābhidhānaṃ tu kenāṃśenopayujyate
PAS2cd kimarthaṃ cānumānāder lakṣaṇaṃ nātra kathyate ||
PAS3ab na tāvad apramāṇatvaṃ teṣāṃ nāpy akṣabuddhiṣu
PAS3cd śakyate 'ntargatir vaktuṃ na ca lakṣaṇatulyatā ||
PAS4ab na cāpi siddhir eṣāṃ syād arthāt pratyakṣalakṣaṇāt
PAS4cd na hi tatpūrvakaṃ sarvaṃ pramāṇam iti niścitam ||
PAS5ab pratyakṣalakṣaṇoktiś ca nānumānādilakṣaṇāt
PAS5cd vinā na sidhyatītyevamarthākṣepo na yujyate ||
PAS6ab tadetatpūrvakatve dhīr na ca tallakṣaṇād bhavet
PAS6cd tadukter vānumānādi kiṃ na syāt tadapūrvakam ||
PAS7ab na ca lakṣaṇabhedasya svarūpe yat tayor api
PAS7cd pratyakṣalakṣaṇād eṣāṃ kathañ cid avadhāraṇā ||
PAS8ab prasiddhatvād avācyatvaṃ pratyakṣe 'pi prasajyate
PAS8cd tenānyaparisaṃkhyārthaṃ sūtraṃ mūḍhena vocyate ||
PAS9ab na tv ekaṃ lakṣayed eṣu buddhipūrvaṃ kathañ cana
PAS9cd sambhavaty ekavākyatve vākyabhedaś ca neṣyate ||
PAS10ab na cāpy etena sūtreṇa pratyakṣaṃ lakṣyate sphuṭam
PAS10cd tadābhāse 'pi tulyatvāt, svapnajñānaikavarjanāt ||
PAS11ab taddhīndriyārthasambandhavyāpāreṇa vinā bhavet
PAS11cd kena cit samprayoge tu bhrāntyādi syān niyogataḥ ||
PAS12ab grāhyeṇānyena vety etat kṛtaṃ naiva viśeṣaṇam 
PAS12cd samprayogasya yena syād viśeṣo vakṣyamāṇavat ||
PAS13ab asāmarthya ca matvāsya vṛttikāreṇa lakṣaṇe
PAS13cd tatsamprayoga ityevaṃ pāṭhāntaramṛdāhṛtam ||
PAS14ab tenānyenāpi saṃyoge cakṣurāder yadutthitam
PAS14cd viṣayāntaravijñānaṃ tatpratyakṣaṃ prasajyate ||
PAS15ab satsamprayoganirdeśo vyarthaś ced, etad eva hi
PAS15cd pratipādyaṃ parasyāpi lakṣaṇāsiddhir eva ca ||
PAS16ab svapnādīnāṃ nivṛttir vā phalaṃ tasya bhaviṣyati
PAS16cd tasmād vidhyanuvāditvaṃ nānukte lakṣaṇe bhavet ||
PAS17ab tena naiṣā vacovyaktir yatsatīndriyasaṅgame
PAS17cd vijñānaṃ jāyate tasya pratyakṣatvaṃ pratīyatām ||
PAS18ab pratyakṣaṃ yajjane siddhaṃ tasyaivandharmakatvataḥ
PAS18cd vidyamānopalambhatvaṃ tena dharme nimittatā ||
PAS19ab evaṃlakṣaṇatvaṃ ca na svarūpavivakṣayā
PAS19cd evaṃliṅgakam ityetad bhāṣyakāreṇa varṇyate ||
PAS20ab yato 'sti tatra dharmo 'yaṃ vidyamānopalambhanam
PAS20cd tasmāt tena prasiddhena gamyatām animittatā ||
PAS21ab pratyakṣatvamado hetuḥ śeṣaṃ hetuprasiddhaye
PAS21cd asmād ādau prasiddhatvād yogyartham abhidhīyate ||
PAS22ab prakṛtena ca sambandhaḥ śeṣāprāmāṇyadarśanāt
PAS22cd tadaprāmāṇyasiddhiś ca sambandhāder anīkṣaṇāt ||
PAS23ab śakyam anyāpramāṇatvam iti sūtrair na paṭhyate
PAS23cd na ca paryanuyogo 'tra lakṣaṇānupayogataḥ ||
PAS24ab na ca nyūnātirekādiprasaṅgo lakṣaṇaṃ prati
PAS24cd sarvathā lokasiddhatvād dharmo 'yaṃ tāvad iṣyate ||
PAS25ab tataś ca mṛgatṛṣṇādi na pratyakṣaṃ prasajyate
PAS25cd animittaprasaṅgas tu tasyāpi na nivāryate ||
PAS26ab atītānāgate 'py arthe sūkṣme vyavahite 'pi ca
PAS26cd pratyakṣaṃ yoginām iṣṭaṃ kaiś cin muktātmanām api ||
PAS27ab vidyamānopalambhatvam asiddhaṃ tatra tān prati
PAS27cd bhaviṣyattvasya vā hetor tadgrāhyair vyabhicāritā ||
PAS28ab mā bhūtāmiti tenāha lokasiddhaṃ sad ity ayam
PAS28cd na lokavyatiriktaṃ hi pratyakṣaṃ yoginām api ||
PAS29ab pratyakṣatvena tasyāpi vidyamānopalambhanam
PAS29cd satsamprayogajatvaṃ vāpy asmatpratyakṣavad bhavet ||
PAS30ab teṣām avartamāne 'rthe vā nāmotpadyate matiḥ
PAS30cd pratyakṣaṃ sā tatas tv eva nābhilāṣasmṛtādivat ||
PAS31ab loke cāpy aprasiddhatvāt pratyakṣatvapramāṇataḥ
PAS31cd pratibhāvad dvayāsattvaṃ sad ity etena kathyate ||
PAS32ab laukikī pratibhā yadvat pratyakṣādyanapekṣiṇī
PAS32cd na niścayāya paryāptā tathā syād yoginām api ||
PAS33ab avidyamānasaṃyogāt syāc cet pratyakṣadhīḥ kva cit
PAS33cd bhaviṣyaty api dharme syāc chaktety āha sad ity ayam ||
PAS34ab pratyakṣaḥ prāganuṣṭhānān na dharmo 'nuṣṭhito 'pi vā
PAS34cd phalasādhanarūpeṇa tadānīṃ yena nāsty asau ||
PAS35ab asmatpratyakṣavac cāpi vidyamānopalambhanam
PAS35cd pratyakṣaṃ dhyāyināṃ dharme pratyakṣatvāc ca neṣyate ||
PAS36ab avidyamānasaṃyogāt pratyakṣatvanirākṛtiḥ
PAS36cd yogināṃ kena labhyeta neṣṭaṃ sadgrahaṇaṃ yadi ||
PAS37ab saptamyāpi tu labhyeta sadarthaḥ, kalpanā punaḥ
PAS37cd pareṣāṃ vāraṇīyeti yatno jaimininā kṛtaḥ ||
PAS38ab samyagarthe ca saṃśabdo duṣprayoganivāraṇaḥ
PAS38cd prayoga indriyāṇāṃ ca vyāpāro 'rtheṣu kathyate ||
PAS39ab duṣṭatvāc chuktikāyogo vāryate, rajatekṣaṇāt
PAS39cd evaṃ saty anuvādatvaṃ lakṣaṇasyāpi sambhavet ||
PAS40ab tataś cāprāpyakāritvād yad bauddhaiḥ śrotracakṣuṣoḥ
PAS40cd lakṣaṇāvyāptisiddhyarthaṃ saṃyogo neti kīrtyate ||
PAS41ab prāpyagrahaṇapakṣe hi sāntarāgrahaṇaṃ kila 
PAS41cd adhiṣṭānādhikaś cārtho na gṛhyeta tvagādivat ||
PAS42ab vyāpāramātravācitvād aviruddhaṃ tad atra naḥ
PAS42cd yadi vārthārjavasthānaṃ samprayogo 'tra varṇyate ||
PAS43ab yogyatālakṣaṇo vācyaḥ saṃyogaḥ kāryalakṣitaḥ
PAS43cd sāṃkhyādīn vā vinirjitya prāptipakṣo 'tra dūṣyatām ||
PAS44ab tayoś ca prāpyakāritvam indriyatvāt tvagādivat
PAS44cd ke cit tayoḥ śarīrāc ca bahirvṛttiṃ pracakṣate ||
PAS45ab cikitsādiprayogaś ca yo 'dhiṣṭhāne prayujyate
PAS45cd so 'pi tasyaiva saṃskāra ādheyasyopakārakaḥ ||
PAS46ab taddeśaś cāpi saṃskāraḥ sarvavyāptyartha ucyate
PAS46cd cakṣurādyupakāraś ca pādādāv api dṛśyate ||
PAS47ab tasmān naikāntataḥ śakyaṃ saṃskārāt tatra vartanam
PAS47cd bahirvṛttis tayoś ceṣṭā pṛthvagrā santatāpi ca ||
PAS48ab adhiṣṭhānādhikaṃ tena gṛhyate yatra yādṛśam
PAS48cd pṛthutvaṃ vṛttibhāge syād, dūre 'pi grahaṇaṃ tathā ||
PAS49ab dīpaprabhā yathā tasmin vinaśyati vinaśyati
PAS49cd tathā bahirgatāpy eṣā mūlacchedād vinaśyati ||
PAS50ab adhiṣṭhānapidhāne tu saty apy ucchinnayatnayā
PAS50cd tayārtho 'nupanītatvād ātmanā nānubhūyate ||
PAS51ab vicchinna iti buddhiḥ syād adhiṣṭhānam apekṣya ca
PAS51cd śabde tv ādhikyavicchedau bhrāntyaivoktāv asambhavāt ||
PAS52ab puruṣendriyaśabdau ca vyavadhānena kalpitau
PAS52cd puruṣo laukiko vā syād yo vāsmin sādhayiṣyate ||
PAS53ab vikriyā jñānarūpāsya na nityatve virotsyate
PAS53cd buddhijanmeti cāpy āha jāyamānapramāṇatām ||
PAS54ab vyāpāraḥ kārakāṇāṃ hi dṛṣṭo janmātirekataḥ
PAS54cd pramāṇe 'pi tathā mā bhūd iti janma vivakṣyate ||
PAS55ab na hi tat kṣaṇam apy āste, jāyate vāpramātmakam
PAS55cd yenārthagrahaṇe paścād vyāpriyetendriyādivat ||
PAS56ab tena janmaiva viṣaye buddher vyāpāra iṣyate
PAS56cd tad eva ca pramārūpaṃ tadvatī karaṇaṃ ca dhīḥ ||
PAS57ab janma cāvyatirekeṇa bhāṣyakāreṇa varṇitam
PAS57cd tac ca bhūtabhaviṣyattvāt kṛtaṃ buddher viśeṣaṇam ||
PAS58ab yadāpy aulūkyasiddhāntāt samavāyasya janmatā
PAS58cd buddhis tatrendriyādhīnā tena pratyakṣamaśnute ||
PAS59ab pramāṇaphalabhāvaś ca yayeṣṭaṃ parikalpyatām
PAS59cd sarvathāpy animittatvaṃ vidyamānopalambhanāt ||
PAS60ab yadvendriyaṃ pramāṇaṃ syāt tasya vārthena saṅgatiḥ
PAS60cd manaso vendriyair yoga ātmanā sarva eva vā ||
PAS61ab tadā jñānaṃ phalam, tatra vyāpārāc ca pramāṇatā
PAS61cd vyāpāro na yadā teṣāṃ tadā notpadyate phalam ||
PAS62ab na ca sarvātmanākṣeṇa sambandho 'rthasya vidyate
PAS62cd yena sarvārthabodhaḥ syāt tatpramāṇābhidhāyinām ||
PAS63ab prāptimātraṃ hi sambandho nendriyasyābhyupeyate
PAS63cd mā bhūt kāraṇamātreṇa tvacā rūpāvadhāraṇam ||
PAS64ab yathā pramāṇaniṣpattau yogyatvād indriyārthayoḥ
PAS64cd niyatā saṅgatir hetuḥ phale 'py evaṃ bhaviṣyati ||
PAS65ab yogasya dvyāśrayatve 'pi bhavatyanyatarāśrayaḥ
PAS65cd vyapadeśaḥ, atha vāpy akṣaṃ tatrāsādhāraṇaṃ bhavet ||
PAS66ab saṃyoge tv ātmamanasoḥ syāc ced viṣayabhinnatā
PAS66cd pramāṇaphalayoḥ, nāsau, arthe hi vyāpṛtaṃ dvayam ||
PAS67ab athāpy āśraya iṣṭas te na yogād viṣayāntaram
PAS67cd ātmasthatvena vijñānaṃ na bhinnaviṣayaṃ tataḥ ||
PAS68ab prakṛṣṭasādhanatvāc ca pratyāsatteḥ sa eva naḥ
PAS68cd karaṇaṃ tena nānyatra kārake syāt pramāṇatā ||
PAS69ab pramāṇe sarvasaṃyoge doṣo naiko 'pi vidyate
PAS69cd pramāṇaṃ tv indriyaṃ yasya tasyaiko viṣayaḥ sphuṭaḥ ||
PAS70ab pramāṇaphalate buddhyor viśeṣaṇaviśeṣyayoḥ 
PAS70cd yadā tadāpi pūrvoktā bhinnārthatvanirākriyā ||
PAS71ab viśeṣaṇe tu boddhavye yadālocanamātrakam
PAS71cd prasūte niścayaṃ paścāt tasya prāmāṇyakalpanā ||
PAS72ab niścayas tu phalaṃ tatra, nāsāv ālocite tadā
PAS72cd tadā naiva pramāṇatvaṃ syād arthānavadhāraṇāt ||
PAS73ab hānādibuddhiphalatā pramāṇaṃ ced viśeṣyadhīḥ
PAS73cd upakārādisaṃsmṛtyā vyavāyaś cet, iyaṃ phalam ||
PAS74ab viṣayaikatvam icchaṃs tu yaḥ pramāṇaṃ phalaṃ vadet
PAS74cd sādhyasādhanayor bhedo laukikas tena bādhitaḥ ||
PAS75ab chedane khadiraprāpte palāśe na cchidā yathā
PAS75cd tathaiva paraśor loke cchidayā saha naikatā ||
PAS76ab bhavate bhedahānena rucitā viṣayaikatā
PAS76cd tattyāgena parebhyas tu bhedo rucim upāgataḥ ||
PAS77ab karaṇatvopacāras tu phale cet kalpyate tvayā
PAS77cd kathañ cid viṣayaikatvaṃ parair vā kiṃ na kalpyate ||
PAS78ab paricchedaphalatvena vṛttasyānantarasya naḥ
PAS78cd pramāṇatvaṃ bhavej jñāne pramāṇe tu paraṃ phalam ||
PAS79ab svasaṃvittiphalatvaṃ tu tanniṣedhān na yujyate
PAS79cd pramāṇe viṣayākāre bhinnārthatvān na yujyate ||
PAS80ab svākāraś ca svasaṃvittiṃ muktvā nānyaḥ pratīyate
PAS80cd prāmāṇyaṃ yasya kalpyeta svasaṃvittiphalaṃ prati ||
PAS81ab svākārasya paricchedo na cākārāntarād vinā
PAS81cd tasyāpy evaṃ tathā ca syān nākārāntaḥ kadā cana ||
PAS82ab na cāsañcetitaḥ sattāṃ svākāraḥ pratipadyate
PAS82cd grāhye ca viṣayākāre grāhako 'nyo na labhyate ||
PAS83ab manasas tv indriyatvena pratyakṣā dhīḥ sukhādiṣu
PAS83cd manasā samprayukto hi tāny ātmā pratipadyate ||
PAS84ab sambaddhaṃ vartamānaṃ ca grahyate cakṣurādinā
PAS84cd sāmānyaṃ vā viśeṣo vā grāhyaṃ nāto 'tra kalpyate ||
PAS85ab lakṣaṇaṃ yac ca yair uktaṃ pratyakṣe laukike sati
PAS85cd vidyamānopalambhītvāt sarvasyaivānimittatā ||
PAS86ab nirvikalpakapakṣe tu sutarām animittatā
PAS86cd sādhyasādhanasambandho nāvikalpya hi gṛhyate ||
PAS87ab kathaṃ pratyakṣapūrvatvam anumānādi no bhavet
PAS87cd yadā smṛtyasamarthatvān nirvikalpendriyasya dhīḥ ||
PAS88ab na cāvikalpya liṅgasya liṅgisambandhayos tathā
PAS88cd gṛhītiḥ upamāne 'pi sādṛśyagrahaṇāt smṛteḥ ||
PAS89ab arthāpattiḥ punaḥ prāyo nānyadṛṣṭe 'rtha iṣyate
PAS89cd pravartate ca yaṃ dṛṣṭvā so 'py arthaḥ savikalpakaḥ ||
PAS90ab yatra cānumitaṃ liṅgaṃ sūryagatyādi liṅgi ca
PAS90cd tatra pratyakṣapūrvatvaṃ katham adhyavasīyate ||
PAS91ab pratyakṣāvagate cārthe kutas teṣāṃ pramāṇatā
PAS91cd tair yadā sa pratīyeta tadā nākṣasya gocaraḥ ||
PAS92ab atha kasya cid arthasya jñānāt tatpūrvatā bhavet
PAS92cd tadārthasya bhaviṣyattvaṃ na syād ajñānakāraṇam ||
PAS93ab vartamāne hi kasmiṃś cid vijñāte 'rthe 'kṣabuddhibhiḥ
PAS93cd liṅgād avidyamāno 'pi dharmo gamyeta tais tadā ||
PAS94ab pratyakṣeṇa gṛhītvā ca varṇān vede 'pi gṛhyate
PAS94cd prameyam iti so 'pi syāt tatpūrvatvād akāraṇam ||
PAS95ab ke cit tatpūrvakatvaṃ tu hetur naiveti manvate
PAS95cd tatpūrvakatvād yat tāvat prāmāṇyaṃ tadasambhavaḥ ||
PAS96ab pratyakṣeṇa gṛhītvā ca, liṅgādyanyatamaṃ dhruvam
PAS96cd pravṛttir anumānāder na ca dharme 'sti tādṛśam ||
PAS97ab anumānānumānāder na cāpy astīha sambhavaḥ
PAS97cd sambandhaliṅgiliṅgānāṃ pūrvasiddher asambhavāt ||
PAS98ab sattā ca nānumānena kasya cit pratipadyate
PAS98cd dharmeṇānyad viśeṣyaṃ cet, pakṣo 'siddhaviśeṣaṇaḥ ||
PAS99ab tasmād adṛṣṭapūrvatvāt kena cid vastunā saha 
PAS99cd dharmasya nānumeyatvam asādhāraṇavastuvat ||
PAS100ab adṛṣṭasadṛśatvāc ca svyaṃ cānupalambhanāt
PAS100cd dharmasya nopameyatvam asādhāraṇavad bhavet ||
PAS101ab nanv arthāpattir evaṃ syāj jagadvaicitryadarśanāt
PAS101cd sukhiduḥkhādibhedo hi nādṛṣṭāt kāraṇād ṛte ||
PAS102ab dṛṣṭasya vyabhicāritvāt tadabhāve 'pi sambhavāt
PAS102cd sevāvyayanatulyatve dṛṣṭā ca phalabhinnatā ||
PAS103ab syād evaṃ yadi śakyeta svābhāvikanivāraṇā
PAS103cd karmaśakteś ca vaicitrye hetur anyo bhaved yadi ||
PAS104ab yathā ca phalavaicitrye karmaṇāṃ śaktatā svataḥ
PAS104cd tathā ca citratā loke svabhāvād upapatsyate ||
PAS105ab adharme dharmarūpe vā hy avibhakte phalaṃ prati
PAS105cd kim apy astīti vijñānaṃ narāṇāṃ kvopayujyate ||
PAS106ab kiṃ nu yāgād ito dukhaṃ hiṃsādeḥ kiṃ sukhodbhavaḥ
PAS106cd svargaputrādibhedaś ca kīdṛśāt karmabhedataḥ ||
PAS107ab iti yāvad avijñānaṃ tāvan naiva pravartate
PAS107cd pravṛttyaṅgaṃ ca yajjñānaṃ tasya mūlaṃ pratīkṣyate ||
PAS108ab tasmāt siddhe 'pi sāmānye viśeṣo nāgamād ṛte
PAS108cd viśeṣasya tu jijñāsā sūtrakāreṇa sūtritā ||
PAS109ab gamyamāne viśeṣe ca tadantarbhāvakāritaḥ
PAS109cd sāmānyapratyayo 'pi syāc chāstrād evety akāraṇam ||
PAS110ab yathārthāpattir evaṃ ca nānumānopameṣyate
PAS110cd śāstraṃ cet tadapekṣeta tasyaiva syāt pramāṇatā ||
PAS111ab pratyakṣāgrahaṇaṃ yat tu liṅgāder avikalpanāt
PAS111cd tan na, iṣṭatvād vikalpasyāpy artharūpopakāriṇaḥ ||
PAS112ab asti hy ālocanā jñānaṃ prathamaṃ nirvikalpakam
PAS112cd bālamūkādivijñānasadṛśaṃ śuddhavastujam ||
PAS113ab na viśeṣo na sāmānyaṃ tadānīm anubhūyate
PAS113cd tayor ādhārabhūtā tu, vyaktir evāvasīyate ||
PAS114ab mahāsāmānyam anyais tu dravyaṃ sad iti cocyate
PAS114cd sāmānyaviṣayatvaṃ ca pratyakṣasyaivam āśritam ||
PAS115ab viśeṣās tu pratīyante savikalpakabuddhibhiḥ
PAS115cd te ca ke cit pratidravyaṃ ke cid bahuṣu saṃśritāḥ ||
PAS116ab tān akalpayad utpannaṃ vyāvṛttānugatātmanā
PAS116cd gavyaśve copajātaṃ tu pratyakṣaṃ na viśiṣyate ||
PAS117ab tad ayuktam, pratidravyaṃ bhinnarūpopalambhanāt
PAS117cd na hy ākhyātum aśakyatvād bhedo nāstīti gamyate ||
PAS118ab nirvikalpakabodhe 'pi dvyātmakasyāpi vastunaḥ
PAS118cd grahaṇam, lakṣaṇākhyeyaṃ jñātrā śuddhaṃ tu gṛhyate ||
PAS119ab na cāsādhāraṇatvena paravyāvṛttyakalpanāt
PAS119cd viśeṣānugamāk.lpteḥ sāmānyam iti nāpi tat ||
PAS120ab tataḥ paraṃ punarvastudharmair jātyādibhir yayā
PAS120cd buddhyāvasīyate sāpi pratyakṣatvena sammatā ||
PAS121ab karaṇaṃ cendriyaṃ buddher na tatra jñānam āhitam
PAS121cd tataḥ smṛtyasamarthatvād vikalpo 'to na vāryate ||
PAS122ab ātmany eva sthitaṃ jñānam, sa hi boddhātra gamyate
PAS122cd smaraṇe cāsya sāmarthyaṃ sandhānādau ca vidyate ||
PAS123ab tenendriyārthasambandhe vicyamāne smarann api
PAS123cd vikalpayan svadharmeṇa vastu pratyakṣavān naraḥ ||
PAS124ab tac caitadindriyādhīnam iti tair vyapadiśyate
PAS124cd tadasambandhajātaṃ tu naiva pratyakṣam iṣyate ||
PAS125ab punaḥ punarvikalpe 'pi satī jātiḥ pratīyate
PAS125cd tatsambandhānusāreṇa sarvaṃ pratyakṣam iṣyate ||
PAS126ab na hi praviṣṭamātrāṇām uṣṇād garbhagṛhādiṣu
PAS126cd arthā na pratibhāntīti gṛhyante nendriyaiḥ punaḥ ||
PAS127ab yathā tv ābhāsamātreṇa pūrvaṃ jñātvā svarūpataḥ
PAS127cd paścāt tatrāvabudhyante tathā jātyādidharmataḥ ||
PAS128ab yadi tv ālocya saṃmīlya netre kaś cid vikalpayet 
PAS128cd na syāt pratyakṣatā tasya sambandhānanusārataḥ ||
PAS129ab asambaddhavikalpe 'pi tulyam ātmādi kāraṇam
PAS129cd tenāsādhāraṇatvaṃ syād atrākṣasyaiva kalpane ||
PAS130ab nirvikalpakabodhe 'pi nākṣaṃ kevalakāraṇam
PAS130cd tatpāramparyajāte vā rūḍhiḥ syāt paṅkajādivat ||
PAS131ab animittaiva vā rūḍhiḥ sutarāṃ savikalpakam
PAS131cd pratyakṣaṃ sammataṃ loke na tathā nirvikalpakam ||
PAS132ab vṛddhaprayogagamyāś ca śabdārthāḥ sarva eva naḥ
PAS132cd tena yatra prayukto 'yaṃ na tasmād apanīyate ||
PAS133ab siddhānugamamātraṃ hi kartuṃ yuktaṃ parīkṣakaiḥ
PAS133cd na sarvalokasiddhasya lakṣaṇena nivartanam ||
PAS134ab kalpanāyāḥ svasaṃvittāv indriyādhīnatā katham
PAS134cd manas tatrendriyaṃ cet syād gotvādāv api tatsamam ||
PAS135ab svasaṃvittau tad iṣṭaṃ cet, loko na hy evam icchati
PAS135cd tasmād rūḍhatvam eṣṭavyaṃ pāribhāṣikatāpi vā ||
PAS136ab manasas tv indriyatvena sudhaduḥkhādibuddhiṣu
PAS136cd yathā pratyakṣataivaṃ nas tadadhīnā bhaviṣyati ||
PAS137ab tadadhīnatvasāmye 'pi kalpanāpoḍhaśabdanāt
PAS137cd pratyakṣaṃ kiñ cid eveṣṭaṃ yathā tatra tathaiva naḥ ||
PAS138ab liṅgādyabhāvataś cāpi nānumānādidhīr iyam
PAS138cd bādhakapratyayāsattvān nāprāmāṇyaṃ ca yujyate ||
PAS139ab na ca parvamadṛṣṭatvāt smṛtitvam upapadyate
PAS139cd tasmāt pratyakṣam evedam, vyavahāras tathaiva ca ||
PAS140ab jātyādyarthāntaraṃ yasmād atadrūpe 'pi vastuni
PAS140cd bhavaty adhyasya dhīs tasmān mṛgatṛṣṇādibhiḥ samā ||
PAS141ab naitadaśvādibuddhīnām adhyāropādyasambhavāt
PAS141cd sthitaṃ naiva hi jātyādeḥ paratvaṃ vyaktito hi naḥ ||
PAS142ab yadi hy ekāntato bhinnaṃ viśeṣyāt syād viśeṣaṇam
PAS142cd svānurūpāṃ sadā buddhiṃ viśeṣye janayet katham ||
PAS143ab sphaṭikādau tu lākṣādisvarūpā yā matir bhavet
PAS143cd avyutpannasya sā mithyā vyutpannānāṃ hi bhedadhīḥ ||
PAS144ab na tu jātyādinirmuktaṃ vastu dṛṣṭaṃ kadā cana
PAS144cd tadvimokena vā tāni lākṣādisphaṭikādivat ||
PAS145ab tatrāpi cen na dṛśyeta bhedaḥ kaiś cit kadā cana
PAS145cd raktādibuddhisamyaktvaṃ vinivāryeta kena vā ||
PAS146ab na cāpy ayutasiddhānāṃ sambandhitvena kalpanā
PAS146cd nāniṣpannasya sambandhaḥ, niṣpattau yutasiddhatā ||
PAS147ab tathā ca sati sambandhe hetuḥ kaś cin na vidyate
PAS147cd tasmāc cāpi na sambandhaḥ padārthānāṃ pratīyate ||
PAS148ab samavāyaviyogāc ca viśleṣaḥ syāt parasparam
PAS148cd tatk.lptāvavyavasthā syāt tasya tasyānyasaṅgateḥ ||
PAS149ab atha tasyātmarūpatvān nānyasambandhakalpanā
PAS149cd abhedāt samavāyo 'stu svarūpaṃ dharmadharmiṇoḥ ||
PAS150ab na hi sa vyatiriktaḥ san sambandhaṃ pratipadyate
PAS150cd tasmiṃs tābhyām abhinne tu na nānātvaṃ tayor bhavet ||
PAS151ab nanu dharmātirekeṇa dharmiṇo 'nupalambhanāt
PAS151cd tatsaṅghamātra evāyaṃ gavādiḥ syād vanādivat ||
PAS152ab āvirbhāvatirobhāvadharmakeṣv anuyāyi yat
PAS152cd taddharmi yatra vā jñānaṃ prāgdharmagrahaṇād bhavet ||
PAS153ab ato jātyādirūpeṇa dharmi yad gṛhyate naiḥ
PAS153cd pārarūpyaṃ na tasyāstīty aprāmāṇyaṃ na yujyate ||
PAS154ab yasyāpi vyatirekaḥ syād dharmebhyo dharmiṇaḥ sphuṭaḥ
PAS154cd nityaṃ tasyāpi tādrūpyān na mithyātvaṃ prasajyate ||
PAS155ab yo hy asadrūpasaṃvedyaḥ saṃvedyetān yathā punaḥ
PAS155cd sa mithyā na tu tenaiva yo nityam avagamyate ||
PAS156ab na cānekendriyagrāhyaṃ bhinnatāṃ pratipadyate
PAS156cd mā bhūd bhinnaśarīrasthagrāhyatvād bhinnarūpatā ||
PAS157ab jātyabhedād abhedaś cet, indriyatvena tatsamam 
PAS157cd tulyabuddher ato bhinnā na sattendriyabhedataḥ ||
PAS158ab buddhibhedāc ca naikatvaṃ rūpādīnāṃ prasajyate
PAS158cd ekānekatvam iṣṭaṃ vā sattārūpādirūpataḥ ||
PAS159ab kva cic ca saṅkarān nākṣam ekam ity avasīyate
PAS159cd dārḍhyadaurbalyabhedena vyavasthāpi yataḥ kva cit ||
PAS160ab yathā hi manasaḥ sārdhaṃ rūpādau cakṣurādinā
PAS160cd pravṛttiḥ sukhaduḥkhādau kevalasyaiva dṛśyate ||
PAS161ab na kva cit saṅkarābhāvāt sarvatraiva nivartate
PAS161cd kva cic ca saṅkaraṃ dṛṣṭvā saṅkaro 'nyatra kalpyate ||
PAS162ab śrotrāder upaghāte 'pi śabdādismṛtidarśanāt
PAS162cd vartamānasya cājñānād vyavasthā sampratīyate ||
PAS163ab ekaṃ yadi bhaved akṣaṃ sarvair gṛhyeta vā na vā
PAS163cd kalpyate śaktibhedaś cet, śaktir evendriyaṃ bhavet ||
PAS164ab śṛṇuyād badhiraḥ śabdaṃ saṅkare cakṣurādinā
PAS164cd manaso vā svatantratve vartamānārthabuddhiṣu ||
PAS165ab na smared badhiraḥ śabdaṃ śrotraṃ cet smṛtikāraṇam
PAS165cd smṛtivad vā bhaved asya vartamānārthadhīr api ||
PAS166ab smṛtiś ca na bhavet paścād gṛhṇīyāt tan na cen manaḥ
PAS166cd śrotragrahaṇavelāyām, na cāsarvā smṛtir bhavet ||
PAS167ab bodhātmakatayā puṃsaḥ sarvatra grahaṇaṃ bhavet
PAS167cd yugapadviṣaye 'py asya karaṇāpekṣitā na cet ||
PAS168ab tasmāj jñānānusāreṇa vyavasthāsaṅkarau kva cit
PAS168cd grāhyagrāhakaśaktibhyaḥ kāryadvāreṇa kalpitau ||
PAS169ab cakṣūrūpādibhedas tu pañcadhaiva vyavasthitaḥ
PAS169cd tena nīlādibhede 'pi nendriyānantyakalpanā ||
PAS170ab tasmāt pañcabhir apy akṣair bodhaḥ sattāguṇatvayoḥ
PAS170cd dravyamūrtau punardvābhyāṃ rūpādāv ekaśaḥ sthitaḥ ||
PAS171ab nanu jātyādirūpe 'pi śabdābhedopacārataḥ
PAS171cd pravartamānā mithya syād buddhī rūpeṣu buddhivat ||
PAS172ab na śabdābhedarūpeṇa buddhir artheṣu jāyate
PAS172cd prāk śabdād yādṛśī buddhiḥ śabdād api hi tādṛśī ||
PAS173ab nanu gotvādirūpeṇa gavākārādibuddhayaḥ
PAS173cd na prāk śabdārthasambandhajñānāt santi kadā cana ||
PAS174ab jātyādes tatsvarūpaṃ ced aśabdajño 'pi lakṣayet
PAS174cd anvayavyatirekābhyāṃ śabdarūpatvaniścayaḥ ||
PAS175ab yathā rūpādayo bhinnāḥ prāk śabdāt svātmanaiva tu
PAS175cd gamyante tadvad evaitat saṃjñitvaṃ kevalaṃ param ||
PAS176ab na cāvikalpitaḥ śabdād iti vācyo na gṛhyate
PAS176cd tenāgṛhītaśabdo 'pi gotvādīn pratipadyate ||
PAS177ab śrutisaṃsparśabodhe 'pi gotvādīn pratipadyate
PAS177cd vivekād arthaśabdānāṃ cakṣuḥ śrotradhiyā kṛtāt ||
PAS178ab anantadharmake dharmiṇy ekadharmāvadhāraṇe
PAS178cd śabdo 'bhyupāyamātraṃ syān nātmādhyāropakāraṇam ||
PAS179ab na copeye 'bhyupāyasya rūpādhyāsaḥ prasajyate
PAS179cd na hi dīpendriyādīnāṃ rūpādhyāropa iṣyate ||
PAS180ab nityaṃ yadi ca gotvādi śabdarūpeṇa gṛhyate
PAS180cd rūpāntaraṃ na dṛṣṭaṃ ced bhedādhyāsau kuto nvimau ||
PAS181ab yady abhedo na mithyātvam, bhedaś cet syāt svarūpataḥ
PAS181cd nādhyāropaprasaṅgaḥ syād bhrāntyā tv adhyāsakalpanā ||
PAS182ab śabdenaiva ca nirdeśo gṛhīte 'rthe 'vakalpate
PAS182cd gaur ity eva ca nirdeśo vācyatadbuddhivādinām ||
PAS183ab nirdeśatulyatāyāṃ ca śrotrā vaktṛsvarūpatā
PAS183cd śabdajñānaprameyeṣu vijñānasyāvasīyate ||
PAS184ab bhrāntihetusamānatve 'py upāyatvānmatiśrutī
PAS184cd manyate 'rthe samadhyaste nārthādhyāsaṃ tayoḥ punaḥ ||
PAS185ab gotve sāsnādimadrūpāṅgādirūpābhidhāyake
PAS185cd nirākārobhayajñāne saṃvittiḥ paramārthataḥ ||
PAS186ab yadi cābhedarūpeṇa śabdenārthaḥ pratīyate 
PAS186cd ekarūpatvam akṣādau devanādeḥ prasajyate ||
PAS187ab syād anakṣanivṛtyā cet, na prāk śabdāt pratīyate
PAS187cd gavādiṣv api tulyaṃ cet, nekarūpasya darśanāt ||
PAS188ab traye bibhītakādīnāṃ naikadharmānvayo 'sti hi
PAS188cd śabdaḥ sādhāraṇas teṣāṃ jātiśabdād vilakṣaṇaḥ ||
PAS189ab parasparavibhinnaṃ tu jñāyate 'trākṛtitrayam
PAS189cd tadadhyāse na yujyeta tadrūpasyāvibhāgataḥ ||
PAS190ab bhinnāḥ syur akṣaśabdāś cet, nārthe saṃśayadarśanāt
PAS190cd na sāmānyād ṛte sa syād, rūpābhedaś ca gamyate ||
PAS191ab bhavatyādau ca bhinne 'pi nāmākhyātatvasaṃjñayā
PAS191cd rūpaikatvena cādhyāse tulyārthatvaṃ prasajyate ||
PAS192ab śabdaniṣpattyabhedāc ca tiṅantārthasya sādhyatā
PAS192cd katham, kathaṃ ca mūrtārtho vācake mūrtivarjite ||
PAS193ab gavāśvaśuklaśabdāder vācyarūpānapekṣaṇe
PAS193cd vācakatvavyavasthānaṃ kathaṃ jātiguṇādiṣu ||
PAS194ab vṛkṣaplakṣādiśabdānāṃ tulye bhede ghaṭādibhiḥ
PAS194cd viśeṣaṇaviśeṣyatvaṃ katham arthānapekṣayā ||
PAS195ab sāmānādhikaraṇyaṃ ca na syad vācakabuddhivat
PAS195cd ekatra copasaṃhāro na buddhyor nirvikalpake ||
PAS196ab vastumātre sa ced evaṃ sarveṣām ekavācyatā
PAS196cd bhaved gavādiśabdānāṃ sarvair vastu hi gamyate ||
PAS197ab na cāsādhāraṇe bhede nīlotpalam itīṣyate
PAS197cd na hi śabdapravṛttiḥ syād anyatrānyatra ceṣyate ||
PAS198ab na ca nīlotpalaṃ nāma vastvekaṃ kiñ cid iṣyate
PAS198cd śabdārthayor yato bhedo gamyate 'vayavānugaḥ ||
PAS199ab śabdadvayasya cādhyāsaḥ paryāyeṣv api dṛśyate
PAS199cd ekādhikaraṇās tena syus te nīlotpalādivat ||
PAS200ab na cānavagate pūrvaṃ padam arthe prayujyate
PAS200cd tatra sambandhavelāyāṃ kīdṛśo 'rthaḥ pratīyate ||
PAS201ab tadānīṃ nārtharūpe hi śabdarūpasya sambhavaḥ
PAS201cd na cāsādhāraṇāṃśena sambandhānugamaḥ kva cit ||
PAS202ab tatra pūrvānapekṣatve yadyātmādhyāsaśaktatā
PAS202cd śabdasya prathame 'pi syāc chravaṇe 'dhyastarūpatā ||
PAS203ab mama vācyānabhijñatvān na bhavet smaraṇaṃ tataḥ
PAS203cd bhavatas tv artharūpasya vācakeṣv api darśanāt ||
PAS204ab yathā tv ajñātaśabdānāṃ vācye taddhīr na jāyate
PAS204cd tathaivājñātavācyānām upalabdhe 'pi vācake ||
PAS205ab tasmān nātīva vācyānāṃ vācakādhīnatā bhavet
PAS205cd smārakatvāc ca teṣv eva pāratantryaṃ pratīyate ||
PAS206ab tena sambandhavelāyām arthātmā yo 'vasīyate
PAS206cd śabdād api sa eveti nārtharūpaṃ praṇaśyati ||
PAS207ab pravṛttau vā nivṛttau vā yāṃ śabdaḥ kurute matim
PAS207cd tādātmyaṃ tasya śabdasya na kathañ cit pratīyate ||
PAS208ab karahastādiśabdebhyaḥ śabdarūpasya bhedataḥ
PAS208cd bhinno 'rthaḥ sampratīyeta tadadhyāropakalpane ||
PAS209ab ātmādhyāsas tu sādṛśyād uparāgāc ca dṛśyate
PAS209cd na tāvad arthasādṛśyaṃ śabdasyeha pratīyate ||
PAS210ab na cānurāgaḥ śabdena bhinnadeśasya yujyate
PAS210cd dūrasthapratibimbaṃ ca nārūpasya pratīyate ||
PAS211ab śabdasarvagatatvena yadyarthaprāptir ucyate
PAS211cd sarvārthānāṃ bhavec chabdaiḥ sarvair evānurañjanam ||
PAS212ab na ca bhinnendriyagrāhyaṃ kiñ cid asty anurāgakṛt
PAS212cd na hi lākṣānurakte 'pi sphaṭike dhīs tvagādibhiḥ ||
PAS213ab anumānāgamau mithyā syātāmadhyāsakalpane
PAS213cd nirūpaṇasya mithyātvāt sarvābhāvaḥ prasajyate ||
PAS214ab tathās tv iti yadi brūyāt, mithyā svavacane sati
PAS214cd katham evaṃ vaded artho nānṛtād dhi pratīyate ||
PAS215ab śūnyavādottarāccāpi yathārthaṃ buddhiśabdayoḥ 
PAS215cd pravṛttir na tu tat tantram artharūpaṃ kadā cana ||
PAS216ab tasmāt prāg api ye śabdād bhirnnaikatvādibuddhibhiḥ
PAS216cd gṛhyante sarvadā teṣāṃ paramārthastitā bhavet ||
PAS217ab śabdābhyupāyake 'py arthe tadabhāve ca yady api
PAS217cd arthabuddhir na jāyeta nārthe rūpaṃ praṇaśyati ||
PAS218ab cakṣurāder abhāve hi rūpādyātmā na gṛhyate
PAS218cd svarūpanāśo rūpādes tāvanmātreṇa neṣyate ||
PAS219ab sambandhasya ca nityatvān nārethasya syād arūpatā
PAS219cd yugapanna hi sarveṣām anyākārārthavedanam ||
PAS220ab tadākāre 'pi tadvac ced, dvaye sati parīkṣyatām
PAS220cd kiṃ nv arthasyātathābhāvo grahītuḥ kiṃ nv aśaktatā ||
PAS221ab sadasadbhāvayor arthe virodhitvād asambhavaḥ
PAS221cd grahītṛbhedāc chaktatvam aśaktatvaṃ ca yujyate ||
PAS222ab yathāndhānandhayoḥ pārśve rūpasyety abhidhāsyate
PAS222cd tenārthe dhvanyupāyasya tadhīrnānyasya jāyate ||
PAS223ab devadattādiśabde tu sambandhādyatvadarśanāt
PAS223cd arthasyānityatāyāṃ ca tādrūpyasyāpy anityatā ||
PAS224ab tatrāpy autpattikī śaktis tadrūpapratyayaṃ prati
PAS224cd grāhyagrāhakayor iṣṭā niyogasya tv anityatā ||
PAS225ab tatra sarvair atādrūpyaṃ prāṅniyogāt pratīyate
PAS225cd teneṣṭam eva mithyātvaṃ kaiś cid adhyāsakalpane ||
PAS226ab yadā tu yādṛśaḥ piṇḍaḥ pūrvaṃ śabdāt pratīyate
PAS226cd tādṛśasmaraṇe hetuḥ śabdas tatra yathārthatā ||
PAS227ab niyogāt parato vāpi śabdena vyajyatām iyam
PAS227cd tadgrāhyaśaktir arthasya, pārarūpyaṃ na tāvatā ||
PAS228ab sarvākāraparicchedyaśakte 'rthe vācake 'pi vā
PAS228cd sarvākārārthavijñānasamarthe niyamaḥ kṛtaḥ ||
PAS229ab tatra śabdārthasambandhaṃ pramātuḥ smarato 'pi yā
PAS229cd buddhiḥ pūrvagṛhītārthasandhānād upajāyate ||
PAS230ab cakṣuṣā sannikṛṣṭe 'rthe nāpratyakṣam asau bhavet
PAS230cd viviktā eva te 'py arthāḥ smṛtipratyakṣagocarāḥ ||
PAS231ab smaryete śabdasambandhau mā bhūt pratyakṣatā tayoḥ
PAS231cd tadapratyakṣabhāvena na tv arthasyāpi vāryate ||
PAS232ab gṛhītam api gotvādi smṛtispṛṣṭaṃ ca yady api
PAS232cd tathāpi vyatirekeṇ apūrvabodhāt pratīyate ||
PAS233ab vyaktikālādibhedena tatrāsty avasaro miteḥ
PAS233cd yaḥ pūrvāvagatoṃ 'śo 'tra sa na nāma pramīyate ||
PAS234ab idānīn tanam astitvaṃ na hi pūrvadhiyā gatam
PAS234cd na hi smaraṇato yatprāk tat pratyakṣam itīdṛśam ||
PAS235ab vacanaṃ rājakīyaṃ vā vaidikaṃ vāpi vidyate
PAS235cd na cāpi smaraṇāt paścād indriyasya pravartanam ||
PAS236ab vāryate kena cin nātastat tadānīṃ praduṣyati
PAS236cd tenendriyārthasambandhāt prāgūrdhvaṃ vāpi yatsmṛteḥ ||
PAS237ab vijñānaṃ jāyate sarvaṃ pratyakṣam iti gamyatām
PAS237cd vimanaskā yadā ke cit sambaddham api cendriyaiḥ ||
PAS238ab na budhyante tathā cānye sādṛśyādivimohitāḥ
PAS238cd tatra yo 'rthaṃ vivekena kauśalāt sadṛśeṣv api ||
PAS239ab sūkṣmaṃ vāpi prapadyeta tasya bhrāntirnaṃ tāvatā
PAS239cd yathā ṣaḍjādibhedena gāne laukikavaidike ||
PAS240ab vivekenāvagacchanti yeṣāṃ tatsaṃskṛtā matiḥ
PAS240cd gānamātraṃ vijānanti tatrānadhikṛtās tu ye ||
PAS241ab tadajñānān na mithyātvaṃ vaktuṃ śakyaṃ vivekinām
PAS241cd te hi ṣaḍjādiśabdebhyo vināpy eṣaṃ viviktatām ||
PAS242ab yathāvadadhigacchanti, tadvad gotvādivas tv api
PAS242cd saṅkīrṇam arthamātraṃ tu budhyante 'bhyāsarvajitāḥ ||
PAS243ab vivekaṃ pratipadyante ye śabdasmṛtisaṃskṛtāḥ
PAS243cd yathā rūpādimatyarthe yasyaivāsti yadindriyam ||
PAS244ab sa tanmātraṃ gṛhītvānyan na gṛhṇātyanumānataḥ 
PAS244cd tathā vivekahetūnāṃ yadā yaṃ pratipadyate ||
PAS245ab tadupeye tadā jñānaṃ vartate tadanugrahāt
PAS245cd tena yāvat pramātṇāṃ vivekopāyadarśanam ||
PAS246ab na syāt tāvad bhavet teṣāṃ vijñānaṃ nirvikalpakam
PAS246cd tasmād yatra prakalpyeta vastu vastvantarātmanā ||
PAS247ab pramāṇābhāsatā tatra na svadharmavikalpane
PAS247cd pratyakṣatvam ataḥ siddhaṃ sāmānyasya tathaiva ca ||
PAS248ab sambandhasyeti tat pūrvam anumānādi jāyate
PAS248cd sarvaṃ cāpy anumānādi pratyakṣe nirvikalpake ||
PAS249ab na pravartata ity etadanumāne 'bhidhāsyate
PAS249cd nanv evaṃ sati yāpy agner dūrād apy auṣṇyakalpanā ||
PAS250ab sāpi pratyakṣam eva syād yathā gotvādibuddhayaḥ
PAS250cd pratyāsannataraṃ gotvaṃ pratyakṣatvena sammatam ||
PAS251ab vijñānaṃ nānyad astīti pratyakṣam idam eva naḥ
PAS251cd tatrāpy akṣair asambandhaṃ manvānasyopajāyate ||
PAS252ab yadā buddhiḥ, tadā naiva pratyakṣatvena kalpyate
PAS252cd sparśanena tu sambandhe pratyakṣatvena jāyate ||
PAS253ab tasmād yadindriyaṃ yasya grāhakatvena kalpitam
PAS253cd tenaiva sati sambandhe pratyakṣaṃ nānyathā bhavet ||
PAS254ab evaṃ samāne 'pi vikalpamārge yatrākṣasambandhaphalānusāraḥ
PAS254cd pratyakṣatā tasya tathā ca loke vināpyado lakṣaṇataḥ prasiddham ||

* autpattikasūtra -- vṛttikāragrantha (VKG)

VKG1ab pratyakṣādau niṣiddhe 'pi nanu lokaprasiddhitaḥ
VKG1cd dharmādharmau pramāsyete brāhmaṇādivivekavat ||
VKG2ab dhārmikādhārmikatvābhyāṃ pīḍānugrahakāriṇau
VKG2cd prasiddhau hi, tathā cāha pārāśaryo 'tra vastuni ||
VKG3ab idaṃ puṇyam idaṃ pāpam ity etasmin padadvaye
VKG3cd ācaṇḍālaṃ manuṣyāṇām alpaṃ śāstraprayojanam ||
VKG4ab nirmūlāsambhavād atra pramāṇaiḥ saiva mṛgyate
VKG4cd kutaḥ punaḥ pravṛtteti, pratyakṣādi tu vāritam ||
VKG5ab na caitāni parityajya pṛthag loke pramāṇatā
VKG5cd saṃsāramocakādeś ca hiṃsā puṇyatvasammatā ||
VKG6ab na paścāt puṇyam icchanti ke cid evaṃ vigānataḥ
VKG6cd mlecchāryāṇāṃ prasiddhatvaṃ na dharmasyopapadyate ||
VKG7ab na cāryāṇāṃ viśeṣo 'sti yāvacchāstram anāśritam
VKG7cd tanmūlārthaprasiddhis tu tatprāmāṇye sthite bhavet ||
VKG8ab tasmād abhāvaktrasthau dharmādarmau na śknuyāt
VKG8cd codanā cet samuddhartuṃ grastau tenaiva paśyatām ||
VKG9ab upadeśo hi bhavati jñānaṃ tasyeti yojyate
VKG9cd jñāyate yena tajjñānam ekādhikaraṇatvataḥ ||
VKG10ab autpattikagirā doṣaḥ kāraṇasya nivāryate
VKG10cd abādho 'nyatirekeṇa, svatas tena pramāṇatā ||
VKG11ab sarvasyānupalabdhe 'rthe prāmāṇyaṃ smṛtir anyathā
VKG11cd codanā copadeśaś ca vidhiś caikārthavācinaḥ ||
VKG12ab vākyāntare samarthe 'pi kimarthaṃ vidhir āśritaḥ
VKG12cd sādhyasādhanasambandhaḥ sarvākhyāteṣu vidyate ||
VKG13ab sarvavākyeṣu cākhyātaṃ tenākāṅkṣānivartanāt
VKG13cd pravṛttisiddhir icchātaḥ, pratiṣedhāt tu varjanam ||
VKG14ab vidhāvanāśrite sādhyaḥ puruṣārtho na labhyate
VKG14cd śrutasvargādibādhena dhātvarthaḥ sādhyatāṃ vrajet ||
VKG15ab vidhau tu tam atikramya svargādeḥ sādhyateṣyate
VKG15cd tatsādhanasya dharmatvam evaṃ sati ca labhyate ||
VKG16ab svapratyayāntarāpekṣā syād anāptanaroktiṣu
VKG16cd āptoktiṣu narāpekṣā nobhayaṃ codanāsu naḥ ||
VKG17ab ādiśabdo makārāntaḥ luki kleśena saṅgatiḥ 
VKG17cd nañadhyāhriyate sūtre, saṅkarāt paricodanā ||
VKG18ab pramāṇalakṣaṇājñānād vyabhicārāt parīkṣaṇam
VKG18cd naitat pratyakṣam ityevamaparīkṣopasaṃhṛtā ||
VKG19ab tatrānyasyāyathārthatvaṃ pratyakṣe tu yathārthatā
VKG19cd yadābhāsaṃ hi vijñānaṃ tatsaṃyoge tad iṣyate ||
VKG20ab sampūrṇaṃ lakṣaṇaṃ hy etat, tatsator vyatyayaḥ kṛtaḥ
VKG20cd śobhanārthas tu sacchabdaḥ, yad vākhyāhārakalpanā ||
VKG21ab arthāpattyetareṣāṃ ca pratyakṣābhāsalakṣaṇam
VKG21cd bādhakajñānalābho hi pūrvābādhe na sambhavet ||
VKG22ab sa cāstīti, avabodhatve sati nānyonyasaṃśrayam
VKG22cd na cānāgatabādhe ca pūrveṇātmā hi labhyate ||
VKG23ab nimittadoṣabodhena paścād yatrāpy abādhanam
VKG23cd bhavaty eva hi tatrāpi narāntaraviparyayaḥ ||
VKG24ab sarveṣāṃ sarvadā yatra dhīḥ syāt tatra na bādhanam
VKG24cd na hi kāraṇaduṣṭatvabuddhis tatra balīyasī ||
VKG25ab jātyādiṣu yadā jātā buddhiḥ paścād asambhavāt
VKG25cd nāśyate yuktibhis tatra vyaktam anyonyasaṃśrayam ||
VKG26ab svataḥ prāmāṇyataś cātra nirṇayo 'stitvabodhanāt
VKG26cd tadrūpapratyayotpattes tadasadvādinām api ||

* autpattikasūtra nirālambanavāda (NAV)

NAV1ab pramāṇatvāpramāṇatve puṇyapāpādi tatphalam
NAV1cd vidhyarthavādamantrārthanāmadheyādikalpanā ||
NAV2ab sarveṣu lakṣaṇeṣv evaṃ svapramāṇagaṇaiḥ sthitiḥ
NAV2cd vacanavyaktibhedena pūrvasiddhāntapakṣatā ||
NAV3ab karmabhyaḥ phalasambandhaḥ pāralaukyaihalaukike
NAV3cd sarvam ityādy ayuktaṃ syād arthaśūnyāsu buddhiṣu ||
NAV4ab tasmād dharmārthibhiḥ pūrvaṃ pramāṇair lokasammataiḥ
NAV4cd arthasya sadasadbhāve yatnaḥ kāryaḥ kriyāṃ prati ||
NAV5ab yadā saṃvṛtisatyena sarvam etat prakalpyate
NAV5cd jñānamātre 'pi kasmād vo vṛthāgraho 'rthakalpane ||
NAV6ab saṃvṛter na tu satyatvaṃ satyabhedaḥ kuto 'nvayam
NAV6cd satyā cet saṃvṛtiḥ keyaṃ mṛṣā cet satyatā katham ||
NAV7ab satyatvaṃ na ca sāmānyaṃ mṛṣārthaparamārthayoḥ
NAV7cd virodhāt, na hi vṛkṣatvaṃ sāmānyaṃ vṛkṣasiṃhayoḥ ||
NAV8ab tulyārthatve 'pi tenaiṣāṃ mithyāsaṃvṛtiśabdayoḥ
NAV8cd vañcanārtha upanyāso lālāvaktrāsavādivat ||
NAV9ab nāstikyaparihārāṛthaṃ saṃvṛtiḥ kalpaneti ca
NAV9cd kalpanāpi tv abhinnasya naiva nirvastuke bhavet ||
NAV10ab tasmād yan nāsti nāsty eva, yat tv asti paramārthataḥ
NAV10cd tat satyam anyanmithyeti, na satyadvayakalpanā ||
NAV11ab svapnādibhogavac cāpi yopabhogatvakalpanā
NAV11cd tannivṛttyartham eveha paramārthe kaś cit pravartate ||
NAV12ab na hi svapnasukhādyarthaṃ dharme kaś cit pravartate
NAV12cd yādṛcchikatvāt svapnasya tūṣṇīmāsyeta paṇḍitaiḥ ||
NAV13ab paramāṛthaphalāvāptim icchadbhis tena yatnataḥ
NAV13cd pratipattir vidhātavyā yuktibhir bāhyavastuṣu ||
NAV14ab tatrārthaśūnyaṃ vijñānaṃ yogācārāḥ samāśritāḥ
NAV14cd tasyāpy abhāvam icchanti ye mādhyamikavādinaḥ ||
NAV15ab tatra bāhyārthaśūnyatvaṃ tulyaṃ tāvad dvayor api
NAV15cd nivṛttyāsya tato jñāne tadvat saṃvṛtikalpanā ||
NAV16ab tasmāt sādhāraṇatvena tanmūlatvena cāpy ayam
NAV16cd bāhyārthasadasadbhāve yatno bhāṣyakṛtā kṛtāḥ ||
NAV17ab bāhyārthāpahnave 'dvaitam ekārthasya parīkṣaṇāt
NAV17cd pramāṇam āśritaś caikas tatrāstāṃ yaḥ prameyataḥ ||
NAV18ab pramāṇasthas tu mūlatvād ihedānīṃ parīkṣyate 
NAV18cd prastutaḥ sa dvidhā cātra prathamaṃ tv anumānataḥ ||
NAV19ab pratyakṣabādhane cokte paścāt tacchaktyavekṣaṇāt
NAV19cd tatrānumānamāhedaṃ nanv iti, asya ca saṅgatiḥ ||
NAV20ab tatsamprayogajaṃ nāma pratyakṣam iti bhāṣitam
NAV20cd tatrendriyārthasambandhabhedo na paramārthataḥ ||
NAV21ab kalpitaḥ samprayogas tu svapnādāv api vidyate
NAV21cd tadatadyogajanyasya vibhāgas tena durlabhaḥ ||
NAV22ab mithyātvaṃ yad dvidhaivoktaṃ nāyathety atra cocyate
NAV22cd sarvasyaiva ca mithyātve kiṃ viśiṣyābhidhīyate ||
NAV23ab stambhādipratyayo mithyā pratyayatvāt tathā hi yaḥ
NAV23cd pratyayaḥ sa mṛṣā dṛṣṭaḥ svapnādipratyayo yathā ||
NAV24ab siddhasādhanabhāvo 'ṃśe dṛṣṭāntābhāva eva ca
NAV24cd mā bhūtām evaśabdaś ca vyārtho 'śeṣaprasādhane ||
NAV25ab sarva eveti tenātra jāgradbuddhiparigrahaḥ
NAV25cd svāṃśābhyupagamāc cāpi bāhyagrāhyanivāraṇam ||
NAV26ab pratyayasyeti sādhyāṃśavyāptahetunidarśanam
NAV26cd hetuś copanyenātra jāgrato 'pīti darśataḥ ||
NAV27ab vipakṣābhāvataś cātra vyatireko na kathyate
NAV27cd sāmānyasya ca hetutvāt kasmāt pakṣaikadeśatā ||
NAV28ab jāgrajjñāne viśeṣo 'yaṃ yataḥ supariniścayaḥ
NAV28cd bāhyālambanasambandho na prasiddhaḥ paraṃ prati ||
NAV29ab tasmād yad bhāṣyakāreṇa dattam uttam atra tu
NAV29cd vikalpasamatā vā syād vaidharmyasamatāpi vā ||
NAV30ab dṛṣṭatvāt pūrvapakṣasya jātyukti kaiś cid āśritā
NAV30cd pratijñādoṣam evāhuḥ ke cit pratyakṣabādhanam ||
NAV31ab śakṣyāmo yadi vispaṣṭaṃ svāṃśagrāhyanivāraṇam
NAV31cd tadā te śuddha eva syāt pakṣo grāhyanivāraṇaḥ ||
NAV32ab pratyakṣādeś ca viṣayo bāhya evāvatiṣṭhate
NAV32cd tanniṣedhakṛtas tasya tair bhavet pakṣabādhanam ||
NAV33ab suniścayena caiteṣāṃ bādhakapratyayād ṛte
NAV33cd pramāṇābhāsatā nāstīty etasmāt katyate balam ||
NAV34ab duṣṭajñānagṛhītāpratiṣedho hi yujyate
NAV34cd gṛhītamātrabādhe tu svapakṣo 'pi na sidhyati ||
NAV35ab agrāhyatvāc ca bhedena viśeṣaṇaviśeṣyayoḥ
NAV35cd aprasiddhobhayatvaṃ vā vācyam anyatarasya vā ||
NAV36ab vaktṛśrotroś ca yajjñānaṃ viśeṣaṇviśeṣyayoḥ
NAV36cd tannirālambanatvena svavāgbādho dvyor api ||
NAV37ab sambhavo na ca bhedasya viśeṣaṇaviśeṣyayoḥ
NAV37cd tasmān nirūpaṇaṃ nāsti pratijñārthasya śobhanam ||
NAV38ab nirālambanatā nāma na kiñ cid vastu gamyate
NAV38cd tena yadvyatirekādau praśno naivopapadyate ||
NAV39ab yady avastu kathaṃ tv asmāṃs tvaṃ bodhayitum icchasi
NAV39cd budhyase vā svabuddhyā tvam, kalpitā tv atha sādhyate ||
NAV40ab asataḥ kalpanā kīdṛk, k.lptau vastu prasajyate
NAV40cd katham iṣṭam abhāve ced, vastu so 'pīti vakṣyate ||
NAV41ab tathā pratyaya ity eṣa karma bhāvādi vā bhavet
NAV41cd bhāvādiṣu virodhaḥ syāt karma cet siddhasādhanam ||
NAV42ab pratyāyyasya hi rūpāder nirālambanateṣyate
NAV42cd avijñānātmakatvena kiñ cin nālambate hy asau ||
NAV43ab kartṛtve karaṇatve vā pakṣatvaṃ śabdayor api
NAV43cd tannirālambanatvena pakṣābhāvaḥ prasajyate ||
NAV44ab pratyāyyena ca bhinnena vinā kartrādyasambhavaḥ
NAV44cd pratyaye tannimitte vā bādhaḥ svavacanena te ||
NAV45ab athāpi rūḍhirūpeṇa pratyayaḥ syāt tathāpi tu
NAV45cd grāhakaṃ vastu siddhaṃ naḥ pratyayo 'nyasya vastunaḥ ||
NAV46ab tam abhyupetya pakṣaś ced abhyupetaṃ virudhyate
NAV46cd viśeṣyasyāprasiddhaś ca tava, asmākam atādṛśe ||
NAV47ab ātmadharmasvatantratvakalpane 'pi tathā bhavet 
NAV47cd na ca pratyayamātratvaṃ kiñ cid asty anirūpaṇāt ||
NAV48ab śabdārthamātrarūpeṇa yathānyeṣāṃ nirūpaṇam
NAV48cd tathā ca bhavato na syād vācyabhedamanicchataḥ ||
NAV49ab nirālambanatā cāpi sarvathā yadi sādhyate
NAV49cd viśeṣaṇāprasiddhiś ca dṛṣṭāntaś ca na vidyate ||
NAV50ab kena cic cet prakāreṇa nirālambanatocyate
NAV50cd rasajñānasya rūpādiśūnyatvāt siddhasādhanam ||
NAV51ab atha buddhir yadākārā tadālambanavāraṇam
NAV51cd svākārasyābhyupetatvāt tadabhāvo virudhyate ||
NAV52ab bāhyānālambanatve 'pi bāhya ity agraho yadi
NAV52cd stambhādau naiva tadbuddhir ityevaṃ siddhasādhanam ||
NAV53ab atha stambhādirūpeṇa nirālambanatocyate
NAV53cd saṃvedanasya dṛṣṭatvāt tadvirodhaḥ prasajyate ||
NAV54ab dvicandrādiṣu tulyaś cet, nendriyāprāptito hi naḥ
NAV54cd tatrānālambanoktiḥ syān nārthasaṃvittyabhāvataḥ ||
NAV55ab sarvatrārthendriyāṇāṃ naḥ saṃyogasadasattayā
NAV55cd saṃvittau vidyamānāyāṃ sadasadgrāhikā sthitiḥ ||
NAV56ab bhavatas tv indriyādīnām abhāvād grahaṇād ṛte
NAV56cd nālambanasya hetuḥ syān niṣedho 'to na yujyate ||
NAV57ab bahirbhāvāprasiddhatvāt tenānālambanā matiḥ
NAV57cd kathañ cit sādhyate naiṣa pakṣo hi jñāyate tadā ||
NAV58ab yathānyabodhanāśakter nāprasiddhe viśeṣaṇe
NAV58cd pakṣasiddhis tathaiva syād viśeṣaṇaviśeṣaṇe ||
NAV59ab nāprasiddhe padārthe hi vākyārthaḥ sampratīyate
NAV59cd tatpūrvakatvāt pakṣaś ca vākyārthaḥ sthāpayiṣyate ||
NAV60ab paryudāse niṣedhe vā vyatiriktasya vastunaḥ
NAV60cd prameyatvādyabhedena jagataḥ siddhasādhanam ||
NAV61ab yadi cātyantabhedena nirālambanatocyate
NAV61cd kathañ cic ced virudhyeta prākpakṣaḥ kalpitena ||
NAV62ab vastvādyākārataś cāpi dhīr nirālambaneṣyate
NAV62cd grāhakāc ced abhinnatvaṃ śaktibhedo virudhyate ||
NAV63ab nirālambanabuddheś ca yady utpattiḥ prasādhyate
NAV63cd dṛṣṭatvāt seṣyate 'smābhir bāhyagrāhyavivarjitā ||
NAV64ab samyaktvaṃ punar etasyās tvaṃ necchasi kathañ cana
NAV64cd ātmāṃśe 'vasitā hy eṣā mṛgatṛṣṇādibuddhivat ||
NAV65ab caitrādipratyayānāṃ ca nirālambanatā yadi
NAV65cd dharmabhūtā na gṛhyeta sādhanotthitayā dhiyā ||
NAV66ab tato viṣayanānātvāt pratiyogyanirākṛtā
NAV66cd rūpāt sālambanaprāptiḥ satī kena nivāryate ||
NAV67ab yadi pratyayaśabdo 'pi pratyayatvena gṛhyate
NAV67cd saṃvittyālambanatvaṃ ca vāryate, siddhasādhanam ||
NAV68ab buddhyutpādanaśaktiś ced vāryā sādhayaṃ na sidhyati
NAV68cd sādhanasya prayogo 'tra bodhakatvād vinā na te ||
NAV69ab na cābhidhāstyasambandhād ṛte bhedāc ca nāsty asau
NAV69cd na cāsau tadgataṃ bhedaṃ bodhayantya dhiyā vinā ||
NAV70ab prāśnikair agṛhīte ca vākyasyāvayave pṛthak
NAV70cd pakṣe hetau ca dṛṣṭānte vādini prativādini ||
NAV71ab sādhanasyāprayogaḥ syād abhyupetyocyate yadi
NAV71cd pūrvābhyupagamenaiva pratijñā bādhyate tataḥ ||
NAV72ab dharmādharmādibhede ca nāsiddhe paramārthataḥ
NAV72cd śiṣyātmanoś ca dharmāder upadeśo 'vakalpate ||
NAV73ab tadanuṣṭhānato buddher iṣṭo bhedaḥ, sphuṭaṃ ca taiḥ
NAV73cd sūtrāntare 'bhyupetatvād bhaved āgamabādhanam ||
NAV74ab sarvalokaprasiddhyā ca pakṣabādho 'tra te dhruvam
NAV74cd kṛtsnasādhanabuddhiś ca yadi mithyeṣyate tataḥ ||
NAV75ab sarvābhāvo yatheṣṭaṃ vā nyūnatā vābhidhīyate
NAV75cd teṣāṃ sālambanatve vā tair anaikāntiko bhavet ||
NAV76ab tadanyasya pratijñā cet, tadanyapratyayo mṛṣā 
NAV76cd tanmithyātvaprasaṅge ca sarvaṃ pūrva na sidhyati ||
NAV77ab stambhādisādhanajñānabhedo na hi tathā bhavet
NAV77cd yāvad yāvat pratijñeyaṃ tadaṅgasya pratīyate ||
NAV78ab tāvat tāvat pareṣāṃ syān mithyātvād anyabādhanam
NAV78cd viruddhāvyabhicāritvaṃ bādho vāpy anumānataḥ ||
NAV79ab itthaṃ sarveṣu pakṣeṣu vaktavyaṃ pratisādhanam
NAV79cd bāhyārthālambanā buddhir iti samyak ca dhīr iyam ||
NAV80ab bādhakāpetabuddhitvād yathā svapnādibādhadhīḥ
NAV80cd sāpi mithyeti ced brūyāt, svapnādīnām abādhanāt ||
NAV81ab tasmāt sādharmyadṛṣṭānto bhavataḥ sādhane na hi
NAV81cd vijñānāstitvabhinnatvakṣaṇikatvādidhīs tathā ||
NAV82ab samyak ced abhyupeyeta tadānaikāntiko bhavet
NAV82cd tanmithyābhyupapattau ca pakṣabādhaḥ prasajyate ||
NAV83ab tathā ca baddham uktādivyavasthā na prakalpate
NAV83cd tataś ca mokṣayatnasya vaiphalyaṃ vaḥ prasajyate ||
NAV84ab vikalpotpadyamānā ca jñānāstitvādidhīr yadi
NAV84cd mṛṣeṣṭā na ca dṛṣṭātra pramāṇāntarato gatiḥ ||
NAV85ab pramāṇābhāvatas tena jñānāstitvādi durlabham
NAV85cd sarvaṃ cāpy asmadādīnāṃ mithyā jñānaṃ vikalpanāt ||
NAV86ab sānnidhyaviprakṛṣṭatve sattvāsattve ca durlabhe
NAV86cd mithyājñānāviśeṣe 'pi sāṃkhyādiparivarjanāt ||
NAV87ab bauddhadarśana ekasmin pakṣapāto na yujyate
NAV87cd mṛṣātvaṃ yadi buddheḥ syād bādhaḥ kiṃ nopalabhyate ||
NAV88ab bādhād vināpi tac cet syād vyavasthā na prakalpate
NAV88cd pratiyogini dṛṣṭe ca jāgrajjñāne mṛṣā bhavet ||
NAV89ab svapnādibuddhir asmākaṃ tava bhedo 'pi kiṅkṛtaḥ
NAV89cd na cānyat pratiyogyasti jāgrajjñānasya śobhanam ||
NAV90ab yaddarśanena mithyātvaṃ stambhādipratyayo vrajet
NAV90cd svapnādipratiyogitvaṃ sarvalokaprasiddhitaḥ ||
NAV91ab tadīyadharmavaidharmyād bādhakapratyayo yathā
NAV91cd yogināṃ jāyate buddhir bādhikā pratiyoginī ||
NAV92ab jāgratstambhādibuddhīnāṃ tataḥ svapnāditulyatā
NAV92cd prāptānāṃ tām avasthāṃ ca sarvaprāṇabhṛtām api ||
NAV93ab bādho 'yaṃ bhavitā tena siddhā sapratiyogitā
NAV93cd iha janmani keṣāñ cin na tāvad upalabhyate ||
NAV94ab yogyavasthāgatānāṃ tu na vidmaḥ kiṃ bhaviṣyati
NAV94cd yogināṃ cāsmādīyānāṃ tvaduktapratiyoginī ||
NAV95ab tvaduktiviparītā vā bādhabuddhir bhaviṣyati
NAV95cd īdṛktve yogibuddhīnāṃ dṛṣṭānto na tavāsti ca ||
NAV96ab dṛṣṭāntas tv asmādīnāṃ yo gṛhītaḥ sa vidyate
NAV96cd atha stambhādibuddhīnāṃ vadet sapratiyogitām ||
NAV97ab bādhyatvaṃ cāpi buddhitvān mṛgatṛṣṇādibuddhivat
NAV97cd iṣṭaṃ sapratiyogitvaṃ mṛgatṛṣṇādibuddhibhiḥ ||
NAV98ab tadātmanā ca bādhyatvaṃ grāhyāntaratayāpi ca
NAV98cd bādhakaiś cāpy anekāntaḥ, tadanyatve ca pūrvavat ||
NAV99ab mithyādhīpratiyogitvaṃ svapnādāv iva te bhavet
NAV99cd rāgādikṣayayogitvanimittādhigatis tathā ||
NAV100ab yāvān viśeṣa iṣṭaś cet sarvābhāvād viruddhatā
NAV100cd mahājanasya vā bādhādivānīmbādhabuddhivat ||
NAV101ab vācyo 'numānabādho vā yadi vā pratisādhanam
NAV101cd pūrvasādhanadoṣāś ca sandheyāḥ, tasya cādhunā ||
NAV102ab sādhyābhedād avācyatvād hetor nobhayasiddhatā
NAV102cd pratyayatvaṃ ca, sāmānyaṃ bhinnābhinnaṃ na vidyate ||
NAV103ab bhavato 'tyantabhinnaṃ ca matpakṣe 'pi kathañ cana
NAV103cd sārūpyānyanivṛttī ca netyetat sādhayiṣyate ||
NAV104ab tasmād dhetur na sāmānyam asti siddhaṃ dvayor api
NAV104cd viśeṣayoś ca hetutvaṃ pakṣatattulyasaṃsthayoḥ ||
NAV105ab na syād anvayahīnatvād ataddharmatayāpi ca 
NAV105cd na cārthahīnā tadbuddhir hetutvena bhaviṣyati ||
NAV106ab āśrayāsiddhitā coktā viśeṣyasyāprasiddhitaḥ
NAV106cd tathā hetor viruddhatvaṃ dṛṣṭānte sādhyahīnatā ||
NAV107ab viśeṣaṇāprasiddhatvavikalpenaiva bodhite
NAV107cd svapnādipratyaye bāhyaṃ sarvathā na hi neṣyate ||
NAV108ab sarvatrālambanaṃ bāhyaṃ deśakālānyathātmakam
NAV108cd janmany ekatra bhinne vā tathā kālāntare 'pi vā ||
NAV109ab taddeśo vānyadeśo vā svapnajñānasya gocaraḥ
NAV109cd alātacakre 'lātaṃ syāc chīghrabhramaṇasaṃskṛtam ||
NAV110ab gandharvanagare 'bhrāṇi pūrvadṛṣṭaṃ gṛhādi ca
NAV110cd pūrvānubhūtatoyaṃ ca raśmitaptoṣaraṃ tathā ||
NAV111ab mṛgatoyasya vijñāne kāraṇatvena kalpyate
NAV111cd dravyāntare viṣāṇaṃ ca śaśasyātmā ca kāraṇam ||
NAV112ab śaśaśṛṅgadhiyaḥ mauṇḍyaṃ niṣedhe śiraso 'sya ca
NAV112cd vastvantarair asaṃsṛṣṭaḥ padārthaḥ śūnyatādhiyaḥ ||
NAV113ab kāraṇatvaṃ padārthānām asadvākyārthakalpane
NAV113cd atyantānanubhūto 'pi baddhyā yo 'rthaḥ prakalpyate ||
NAV114ab tasyotpattau kathañ cit syuḥ pṛthivyādīni kāraṇam
NAV114cd eṣa pratyakṣadharmaś ca vartamānārthataiva yā ||
NAV115ab sannikṛṣṭārthavṛttiś ca na tu jñānāntareṣv iyam
NAV115cd katham utpādayej jñānaṃ tatrāsaṃścet, kuto nviyam ||
NAV116ab arthasyāvidyamānasya vijñānotpattyaśaktatā
NAV116cd bāhyālambanatāyāṃ nau vivādo 'rthasya saṃnidhiḥ ||
NAV117ab yadi nāsti, kim evaṃ syād asmatpakṣanivartanam
NAV117cd tasmād yadanyathāsantam anyathā pratipadyate ||
NAV118ab tannirālambanaṃ jñānam, abhāvālambanaṃ ca tat
NAV118cd bhāvāntaram abhāvo 'nyo na kaś cid anirūpaṇāt ||
NAV119ab bhavatā dvayamatyetad durnirūpaṃ sahetukam
NAV119cd pratijñādoṣavac cāpi yojyā hetor viruddhatā ||
NAV120ab samastavyastadharmādisvarūpādiviparyayāt
NAV120cd dṛṣṭāntadoṣāḥ sarve ca yojyāḥ, na hy ekavastuni ||
NAV121ab tava sādhyāṃśahetvaṃśavyāptadharmādisambhavaḥ
NAV121cd ke cid vaidharmyadṛṣṭānto nāstīty apy anuyuñjate ||
NAV122ab tadabhāvād avṛtteś ca nāsty atrāvasaras tava
NAV122cd vidhirūpapratijñāyām etad vaktuṃ hi śakyate ||
NAV123ab tatrāvastuvipakṣe 'pi prayogasya hi sambhavaḥ
NAV123cd yasminn anityatā nāsti kāryatāpi na vidyate ||
NAV124ab tasmin, yathā khapuṣpādāv iti śakyaṃ hi bhāṣitum
NAV124cd atra tv avastusādhyatvaṃ vastunaś ca vipakṣatā ||
NAV125ab tena syād vyatireko 'sya vācyaḥ yaś cāpi darśayet
NAV125cd pratiṣedhadvayāt tena vidhir eva pradarśitaḥ ||
NAV126ab na ca śakyo vidhir vaktuṃ vastuny asati kena cit
NAV126cd evaṃ sthite ca sarvajñaniṣedhādāv iyaṃ gatiḥ ||
NAV127ab pratyakṣāder asāmarthyaṃ tadīyasyāsmadādivat
NAV127cd vaidharmyāsambhave 'py etadanye tv āhur adūṣaṇam ||
NAV128ab vinaiva tatprayogeṇa hetur aikāntiko yataḥ
NAV128cd sarvathā sadupāyānāṃ vādamārgaḥ pravartate ||
NAV129ab adhikāro 'nupāyatvān na vāde śūnyavādinaḥ
NAV129cd nanu sarvaṃ bhavatsiddhaṃ mayedaṃ sādhanaṃ kṛtam ||
NAV130ab kimarthaṃ tadasiddhyā tvaṃ vikalpyātrātthadūṣaṇam
NAV130cd vipralipsur ivāhaivaṃ kimarthaṃ nyāyavid bhavān ||
NAV131ab nāśrauṣīḥ sādhanatvaṃ kiṃ prasiddhasya dvayor api
NAV131cd yo 'pi tāvat parāsiddhaḥ svayaṃ siddho 'bhidhīyate ||
NAV132ab bhavet tatra pratīkāraḥ svato 'siddhe tu kā kriyā
NAV132cd taṃ sādhayan virundhyād dhi pūrvābhyupagataṃ naraḥ ||
NAV133ab asādhite tu sādhyo 'rtho na tena pratipadyate
NAV133cd parāsiddho na paryāptaḥ pareṣāṃ pratipattaye ||
NAV134ab tenāsādhanatā yuktā, svato 'siddhe tu kiṅkṛtā 
NAV134cd dvayoḥ siddhasya hetutvaṃ nādṛṣṭāyopadiśyate ||
NAV135ab pratyeṣyanti svasiddhena sādhanena svayaṃ yataḥ
NAV135cd vadet katham asiddhaṃ cet, ityanenāpi kiṃ tava ||
NAV136ab gṛhītam agṛhītaṃ vā sādhyaṃ vā sādhanāpi vā
NAV136cd mayocyate cet tv asiddhaṃ kiṃ tvaṃ na pratipadyase ||
NAV137ab yatra syāt puruṣādhīnā buddhis tatredam ucyate
NAV137cd kuto 'sya pūrvavijñānam ityatretanna yujyate ||
NAV138ab yadi caivaṃ bhaved atra pratijñāmātra eva hi
NAV138cd maddoṣājñānamātreṇa pratipattir bhavet tava ||
NAV139ab yatas tu sādhanāpekṣā tenāsyaiva pramāṇatā
NAV139cd tatsmṛtyutpattimātre tu vākyavyāpāra iṣyate ||
NAV140ab tasmād yathaiva sādhyāṃśavyāptahetunidarśanāt
NAV140cd sādhyaṃ gṛhṇan na vaktāram apekṣeta tathā bhavān ||
NAV141ab yac cāpi bhavato jñānaṃ pratyakādiḥ kim atra te
NAV141cd matprasiddhāsti yuktir vā sādhyaṃ vātra yathecchasi ||
NAV142ab tasmān na viduṣām etaduttaṃ yujyate yataḥ
NAV142cd tava hetur asiddho 'yaṃ mama tena na sādhanam ||
NAV143ab satyaṃ yadi mamaivātra pratipattiḥ phalaṃ bhavet
NAV143cd tadā tvadaprasiddhe 'pi hetau māṃ prati hetutā ||
NAV144ab yadā tu jñānamātratvapratipattau bhavān mayā
NAV144cd pṛṣṭaḥ ko hetur atreti tadaivaṃ nopapadyate ||
NAV145ab svayaṃ na hy agṛhītena matprasiddhena vā bhavān
NAV145cd hetunā sādhyam etat tu pratipannaḥ kathañ cana ||
NAV146ab na ca vyāpriyate 'nyatra vacanaṃ prāśnikān prati
NAV146cd svaniścayāya yo hetus tasyaiva pratipādanāt ||
NAV147ab matprasiddhatvam etasya kutaś cāvagataṃ tvayā
NAV147cd kathaṃ cetthaṃ vivakṣā te svayam artham ajānataḥ ||
NAV148ab mayi jijñāsamāne 'pi buddhipūrvābhidhāyinaḥ
NAV148cd iti jñātvā ca vo vṛddhair bhāṣitobhayasiddhatā ||
NAV149ab tena yadvanmamaitena tvamadhitsasi hetunā
NAV149cd sādhyajñānam, tathaivāham ajñānaṃ tava dūṣaṇaiḥ ||
NAV150ab yathaiva ca bhavānīdṛk sādhyam uktvāsya sādhanam
NAV150cd sādhyānurūpam ajñātvā vihataḥ pratipādanāt ||
NAV151ab tathaiva pratipādyo 'pi tādṛksādhyabubhutsayā
NAV151cd manvānaḥ sādhanaṃ duṣṭaṃ tataḥ sādhyaṃ na budhyate ||
NAV152ab saṃvittyā sādhanaṃ matvā tatsadbhāve dṛḍhe sthite
NAV152cd sādhyasyāsambhavād eva tvaduktaṃ nāvabudhyate ||
NAV153ab tenāśeyaṃ na kartavyā mohād api mayerite
NAV153cd sādhane sādhanaṃ jñātvā para evāvabhotsyate ||
NAV154ab vispṣṭaś cākṣapādokto virodho hetusādhyayoḥ
NAV154cd yamadṛṣṭvā parair uktam adūṣaṇam idaṃ kila ||
NAV155ab nanu lokaprasiddhena pūrvam etena hetunā
NAV155cd sādhyasiddhir mamāpy āsīt paramārtho 'sya nāstitā ||
NAV156ab yo 'dhunā paramārthena nāstītyevaṃ prakāśate
NAV156cd kathaṃ pūrvam asāv āsīd asaṃścet sādhanaṃ katham ||
NAV157ab sādhanaṃ ced avaśyaṃ ca paramārthāstitā bhavet
NAV157cd siddhir nāparamārthena paramārthasya yujyate ||
NAV158ab na dṛṣṭā śaśaśṛṅgādeḥ samyagjñānādihetutā
NAV158cd bāṣpādināpy adhūmena mithyā vahnyādibodhanam ||
NAV159ab tasmād asatyahetor yā paramārthe matis tava
NAV159cd sāpy asatyā na satyaṃ hi satyābhāsena gamyate ||
NAV160ab ye 'pi rekhādayo dṛṣṭā varṇānāṃ pratipādakāḥ
NAV160cd na te svenāpi rūpeṇa paramārthatvavarjitāḥ ||
NAV161ab varṇātmanā na satyāś cet, sarvabhāveṣv ayaṃ vidhiḥ
NAV161cd padārthāntararūpeṇa na satyaṃ kiñ cid iṣyate ||
NAV162ab svarūpe vidyamāne tu yad apy evaṃ prakāśate
NAV162cd svarūpābhāvak.lptau tu na satyaṃ nāpy asatyatā ||
NAV163ab hetvādīnāṃ tu bhavataḥ svarūpeṇāpy asatyatā 
NAV163cd tena bāṣpādivat teṣām upāyatvam, na lekhyavat ||
NAV164ab upāyānāṃ svarūpaṃ hi saṃvṛttyātmakam eva naḥ
NAV164cd tathā ca satyateṣṭaiva svarūpāsatyatā katham ||
NAV165ab saṃvṛtyā yat svarūpaṃ hi tadvāṅmātranibandhanam
NAV165cd hetutvaṃ paramārthasya pratipattuṃ na śaknuyāt ||
NAV166ab paramāthāc ca lokasya na bhede hetur asti te
NAV166cd laukikopāyagamyasya kena syāt paramārthatā ||
NAV167ab nanv asty api bāhye 'rthe buddhyārūḍhe na sidhyati
NAV167cd vāsanāśabdabhedotthavikalpapravibhāgataḥ ||
NAV168ab nyāyavidbhir idaṃ coktaṃ dharmādau buddhim āśrite
NAV168cd vyavahāro 'numānādeḥ kalpyate na bahiḥsthite ||
NAV169ab astīdaṃ vacanaṃ teṣām idaṃ tatra parīkṣyatām
NAV169cd bhedo 'sataḥ kathaṃ hi syād buddhiśabdayoḥ ||
NAV170ab nirvastuke kathañ cin nu prasavo buddhiśabdayoḥ
NAV170cd śabdabhedo 'pi bhavatas tadabhāvān na sidhyati ||
NAV171ab yadi vā vidyamāno 'pi bhedo buddhiprakalpitaḥ
NAV171cd sādhyasādhanadharmāder vyavahārāya kalpyate ||
NAV172ab tato bhavatprayukte 'smin sādhane yāvad ucyate
NAV172cd sarvatrotpadyate buddhir iti dūṣaṇatā bhavet ||
NAV173ab yaś ca mantras tv ayokto 'yaṃ dharmyādau buddhim āśrite
NAV173cd na bāhyāpekṣayā sa syād asiddhyādau mayerite ||
NAV174ab buddhiprak.lptisidhiś ca bhavatāṃ vyavahāriṇam
NAV174cd maduktaṃ dūṣaṇaṃ siddhaṃ tvaduktaṃ tu na sādhanam ||
NAV175ab bāhyārthavyavahāritvāj jñānotpāde sthite 'pi naḥ
NAV175cd kathañ cin na hi kalpyeta vyavahāro 'rthavarjitaḥ ||
NAV176ab nanu yadvanmayā hetur neṣyate dūṣaṇaṃ tathā
NAV176cd tena me dūṣaṇābhāvād aduṣṭaṃ sādhanaṃ bhavet ||
NAV177ab nedānīṃ dūṣaṇaiḥ kāryam, sādhanābhāvato yadi
NAV177cd tvayaivāsmadabhipretā svapakṣāsiddhir āśritā ||
NAV178ab na cāsti vāsanābhedo nimittāsambhavāt tava
NAV178cd jñānabhedo nimittaṃ cet, tasya bhedaḥ kathaṃ punaḥ ||
NAV179ab vāsanābhedataś cet syāt, prāptam anyonyasaṃśrayam
NAV179cd svacchasya jñānarūpasya na hi bhedaḥ svato 'sti te ||
NAV180ab pramāṇaṃ vāsanāstitve bhede vāpi na vidyate
NAV180cd kuryād grāhakabhedaṃ sā grāhyabhedas tu kiṅkutaḥ ||
NAV181ab saṃvittyā jāyamānā hi smṛtimātraṃ karoty asau
NAV181cd kṣaṇikeṣu ca cit teṣu vināśe ca niranvaye ||
NAV182ab vāsyavāsakayoś caivam asāhityān na vāsanā
NAV182cd pūrvakṣaṇair anutpanno vāsyate nottaraḥ kṣaṇaḥ ||
NAV183ab uttareṇa vinaṣṭatvān na ca pūrvasya vāsanā
NAV183cd sāhitye 'pi tayor naiva sambandho 'stīty avāsanā ||
NAV184ab kṣaṇikatvād dvyasyāpi vyāpāro na parasparam
NAV184cd vinaśyac ca kathaṃ vastu vāsyate 'nyena naśyatā ||
NAV185ab avasthitā hi vāsyante bhāvābhāvair avasthitaiḥ
NAV185cd avasthito hi pūrvasmād bhidyate nottaro yadi ||
NAV186ab pūrvavad vāsanā tatra na syād evāviśeṣataḥ
NAV186cd bhaṅgure pūrvasādṛśyād bhinnatvāc cāsti vāsanā ||
NAV187ab naitad asty anurūpaṃ tu kṣaṇikatve dhiyāṃ tava
NAV187cd pūrvajñānaṃ tv anutpannaṃ kāryaṃ nārabhate kvacit ||
NAV188ab na vinaṣṭaṃ, na tasyāsti niṣpannasya kṣaṇaṃ sthitiḥ
NAV188cd tenotpannavinaṣṭatvān nāsty ārambhakṣaṇo 'pi hi ||
NAV189ab niranvayavinaṣṭatvād ānurūpyaṃ kutaḥ punaḥ
NAV189cd na tadīyosti kaś cic ca dharma uttarabuddhiṣu ||
NAV190ab samānadharmatāṃ muktvā nānurūpyaṃ ca vidyate
NAV190cd yadi syād ānurūpyāc ca vāsanā godhiyo yadā ||
NAV191ab hastibuddhir bhavet tatra vailakṣaṇyān na vāsanā
NAV191cd tataḥ paraṃ ca gojñānaṃ nirmūlatvān na sambhavet ||
NAV192ab sarvaṃ vilakṣaṇaṃ jñānaṃ na syād eva vilakṣaṇāt 
NAV192cd bāhyāṛthānugrahābhāvāt pārārthyenāvaśīkṛtāḥ ||
NAV193ab niranvayavināśinyaḥ kuryuḥ kāryaṃ kathaṃ kramāt
NAV193cd vināśe kāraṇasyeṣṭaḥ kāryārambhaś ca nānyathā ||
NAV194ab tataiva jñānanāśena vinaṣṭāḥ sarvavāsanāḥ
NAV194cd tena sarvābhya etābhyaḥ sarvākāraṃ yadutthitam ||
NAV195ab jñānam ekakṣaṇenaiva vināśaṃ gantum arhati
NAV195cd yady āśrayavināśe 'pi śaktyanāśo 'bhyupeyate ||
NAV196ab kṣaṇikatvaṃ ca hīyeta na cārambho 'nyathā bhavet
NAV196cd vāsanānāṃ pravāho 'pi yadi jñānapravāhavat ||
NAV197ab vāsanātas tato jñānaṃ na syāt tasmāc ca vāsanā
NAV197cd kuryātāṃ tulyam evaite nānyonyaṃ tu kadā cana ||
NAV198ab nānyo vilakṣaṇo hetur yenānyādṛk phalaṃ bhavet
NAV198cd tasmāt saṃvṛtisatyaiṣā kalpitā nāsti tattvataḥ ||
NAV199ab na cedṛśena bhavena kāryam utpadyate kva cit
NAV199cd yasya tv avasthito jñātā jñānābhyāsena yujyate ||
NAV200ab sa tasya vāsanādhāro vāsanāpi sa eva vā
NAV200cd kusume bījapūrāder yallākṣādyupasicyate ||
NAV200ef tadrūpasyaiva saṃkrāntiḥ phale tasya, ity avāsanā
NAV201ab yuktyānupetām asatīṃ prakalpya yadvāsanām arthanirākriyeyam/
NAV202cd āsthānivṛttyarthamavādi bauddhair grāhaṃ gatās tatra kathañ cid anye ||

* autpattikasūtra śunyavāda (SNV)

SNV1ab evam ukte 'numānasya jñānam ācritya dūṣaṇe
SNV1cd jñānapravṛttyaśaktyā tu paraḥ pratyavatiṣṭhate ||
SNV2ab yat tāvanmanyamānena pratyakṣaṃ bhavatocyate
SNV2cd dūṣaṇaṃ tadvirodhādi tadidānīṃ parīkṣyatām ||
SNV3ab pravartituṃ hi kiṃ śaktaṃ stambhādyarthe bahiḥ sthite
SNV3cd atha vātmāṃśa evaitat grāhye kṣīṇaṃ na vastuni ||
SNV4ab tad yady etena bāhyo 'rtho gṛhyate dūṣaṇaṃ tataḥ
SNV4cd tvaduktaṃ sarvam ātmāṃśe grāhye tannopapadyate ||
SNV5ab tatra tāvad idaṃ siddhaṃ sarvaprāṇabhṛtām api
SNV5cd grāhyataṃ nīlapītādidīrghādyākāravastunaḥ ||
SNV6ab na cāpy ākārabhedena jñānajñeyāvadhāraṇā
SNV6cd na cānyataradharmatvaṃ vispaṣṭaṃ tatra gṛhyate ||
SNV7ab gṛhyamāṇasya cāstitvaṃ nāgrāhyasyāpramāṇakam
SNV7cd tasmād ākāravad vastu grāhyatvād vidyate dhruvam ||
SNV8ab ataḥ parīkṣamāṇānāṃ jñānam ākāravad yadi
SNV8cd tanmātre ca pramā kṣīṇā tato nāsty arthakalpanā ||
SNV9ab yadi vākāravattā syād bāhyasyaiveha vastunaḥ
SNV9cd tad asti gṛhyamāṇatvāt tatsiddhaivāsti dhīr api ||
SNV10ab kiṃ tāvad atra yuktaṃ syāj jñānam ākāravat, kutaḥ
SNV10cd ekam ākāravad vastu grāhyam ity adhyagīṣmahi ||
SNV11ab tad yady ākāravānartho bāhyaḥ kalpyate tasya ca
SNV11cd grāhyatvam anyathā na syād iti grāhakakalpanā ||
SNV12ab tenākāravataḥ k.lptād grāhyād ākāravarjitam
SNV12cd vastvantaraṃ prakalpyaṃ syād grāhakaṃ niṣpramāṇakam ||
SNV13ab tasyākalpanam icchaṃś ced arthe grāhakatāṃ vadeḥ
SNV13cd saṃjñāmātre visaṃvadaḥ siddhā tv ekārthakalpanā ||
SNV14ab grāhyagrāhakayor aikyaṃ sarvathā pratipādyate
SNV14cd bāhyābhyantararūpaś ca parikalpyo mṛṣeṣyate ||
SNV15ab matpakṣe yady api svaccho jñānātmā paramārthataḥ
SNV15cd tathāpy anādau saṃsāre pūrvajñānaprasūtibhiḥ ||
SNV16ab citrābhiś citrahetutvād vāsanābhir upaplavāt
SNV16cd svānurūpyeṇa nīlādi grāhyagrāhakarūṣitam ||
SNV17ab pravibhaktam ivotpannaṃ nānyam artham apkṣate
SNV17cd anyonyahetutā caiva jñānaśaktyor anādikā || 
SNV18ab anekakalpanāyāś ca jyāyasī hy ekakalpanā
SNV18cd śaktimātrasya bhedaś ca vastubhedād viśiṣyate ||
SNV19ab tasmād ubhayasiddhatvāj jñānasyākārakalpanā
SNV19cd jyāyasī, bhavatas tv arthaṃ kalpayitvā bhaved iyam ||
SNV20ab tadasiddhāvaśaktatvāt, tenaivaṃ viprakṛṣṭatā
SNV20cd pratyāsannaṃ ca, sambaddhaṃ grāhyaṃ mama bhaviṣyati ||
SNV21ab itaś cākāravajjñānam, yasmāt tadvat rpakāśakam
SNV21cd svayamprakāśahīnasya bāhyasyopāsanaṃ matam ||
SNV22ab na cāgṛhīte jñānākhye prakāśyo 'rtho 'vadhāryate
SNV22cd tadadhīnaprakāśatvād dīpābhāse yathā ghaṭaḥ ||
SNV23ab utpanneṣv api cārtheṣu prakāśābhāvataḥ kva cit
SNV23cd pratibandhakayogād vā saṃvittir nopajāyate ||
SNV24ab jñānasyotpadyamānasya pratibandho na kaś cana
SNV24cd na cāprakāśarūpatvaṃ yenāsyāgrahaṇaṃ bhavet ||
SNV25ab prāk cārthagrahaṇādiṣṭā tasyotpattis tadaiva ca
SNV25cd saṃvedanaṃ bhaved asya, na cet kālāntare 'pi na ||
SNV26ab kiṃ hi tasya bhaved ūrdhvaṃ prāk cāsīn na yena tat
SNV26cd jñānāntarasya cotpattiṃ prakāśo na pratīkṣate ||
SNV27ab jñānāntarasya cotpattiṃ prakāśo na pratīkṣate
SNV27cd tasya tasyāpi cānyena saṃvittāvasthitir bhavet ||
SNV28ab jñānapṛṣṭena yo 'py ūrdhvam arthābhāve 'pi
SNV28cd parāmarśo 'rthorūpasya sa kathaṃ vopapadyate ||
SNV29ab tadrūpamārthamālikhya yadi dhīrnopajāyate
SNV29cd bhūtakāle ca yadyarthas tatpūrvaṃ nopalakṣitaḥ ||
SNV30ab vaktāraś cāpi dṛśyante varttamānārthabuddhiṣu
SNV30cd nīlo 'rtho 'yaṃ yato me 'tra tadrūpā jāyate matiḥ ||
SNV31ab tasmāt pūrvagṛhītāsu buddhiṣv arthopalmbhanam
SNV31cd na copalabdhir astīhi nirākārāsu buddhiṣu ||
SNV32ab vivekabuddhyabhāvāc ca, sākārasya ca darśanāt
SNV32cd ākāravattayā bodho jñānasyaiva prasajyate ||
SNV33ab na hy evaṃ kalpanā śakyā nirākārād ito matiḥ
SNV33cd gṛhyate 'rthas tataḥ paścāt sākāraḥ sampratīyate ||
SNV34ab ākāravattvabhedo hi jñātvā śakyeta bhāṣitum
SNV34cd prāgbuddhigrahaṇād arthe saṃvittir neti sādhitam ||
SNV35ab na cārthākāra evāyaṃ jñānārūḍhaḥ pratīyate
SNV35cd na hi so 'ntaḥpraveśāya paryāpto nārthahānaye ||
SNV36ab itthambhāve pramāṇaṃ ca tasya vaktuṃ na śakyate
SNV36cd tadīyapratibimbatvam etasmād eva neṣyate ||
SNV37ab niścandre bimbarūpaṃ hi dṛṣṭaṃ yena divā jalam
SNV37cd sa rātrau khe ca taṃ dṛṣṭvā jānāti pratibimbatām ||
SNV38ab vijñāne na kadā cit tu prāṅ nirākāradarśanam
SNV38cd bāhye vākāravattādhīr yenaivaṃ kalpanā bhavet ||
SNV39ab śabdagandharasānāṃ ca kīdṛśī pratibimbatā
SNV39cd jñāne ca gṛhyamāṇasya kathaṃ syād arthadharmatā ||
SNV40ab bāhyābhyantaradeśatvān na cārthajñānayor mithaḥ
SNV40cd samparko 'sti yato mohādavivekamatir bhavet ||
SNV41ab asammūḍhasya cādṛṣṭe na sammohaprakalpanā
SNV41cd kalpyamāne 'tha vāpy evaṃ tad dvayor avatiṣṭhate ||
SNV42ab saṃsargadhama ākāras tasmād eva na yujyate
SNV42cd deśabhedād asaṃsargaḥ, mūrāmūrtatayā tathā ||
SNV43ab tailokyena prasaṅgāc ca saṃsargo naikakālatā
SNV43cd na cāpy ārjavataḥ sthānaṃ jñāne nārthasya vidyate ||
SNV44ab sarvathā kalpanāyāṃ ca cakṣuṣāpi rasādayaḥ
SNV44cd gṛhyeran sarvabhāvānāmaṇvākārāś ca tadgatāḥ ||
SNV45ab na cāpi viṣayatvena sthāne saṃsargakalpanā
SNV45cd viṣayatvaṃ hi kīdṛk syāt prāgākāropalambhanāt ||
SNV46ab na hy asañcetito bhāvo viṣayatvena kalpyate
SNV46cd viṣayatvāt tadākāra ākārād viṣayaś ca saḥ || 
SNV47ab dvayor ākāranirmuktaṃ sattvaṃ saṃsṛṣṭatā tathā
SNV47cd svarūpataḥ paricchidya vaktum ityādi yujyate ||
SNV48ab na cāpy asyeha sadbhāvaḥ prāg gṛhīto na copari
SNV48cd na hy ākāravinirmuktaṃ grāhyam astīti bhāṣitam ||
SNV49ab tasmād arthena saṃsargo niṣpramāṇaka eva te
SNV49cd jñānavaicitryasiddhyarthaṃ na cāstyarthasya kalpanā ||
SNV50ab tadadhīnaṃ hi vaicitryaṃ kva dṛṣṭaṃ yena kalpyate
SNV50cd nirākāreṇa cotpattir vaicitryākārayoḥ katham ||
SNV51ab nirākārāc ca viṣayād buddhyākāro 'tivismayaḥ
SNV51cd smṛtisvapnādibodhe ca syād anākāratā tava ||
SNV52ab na hi tatrārthasaṃsargaḥ kevalā vāsanaiva tu
SNV52cd hetutvenopapanneti saiva jāgraddhiyām api ||
SNV53ab anvayavyatirekābhyām evaṃ jñānasya gamyate
SNV53cd na hi bāhyasya jñānāpeto nidarśyate ||
SNV54ab bāhyāpeto mayā yadvat, tasmāt saṃsargavāgiyam
SNV54cd nirākāre 'pi vijñāne vāsanāsv eva yujyate ||
SNV55ab dvayor apy eka ākāra ityetasyāpramāṇatā
SNV55cd deśabhedād asaṃsargaḥ, dvayoś cānavadhāraṇāt ||
SNV56ab evam evārthabuddhyoḥ syāt sādṛśyān nāvibhaktatā
SNV56cd bhede jñāte hi sādṛśyaṃ nājñāte syāt khapuṣpavat ||
SNV57ab tathā dvicandramāyādāv anyathārthe vyavasthite
SNV57cd yā syād ākārasaṃvittir nāsāv arthanibandhanā ||
SNV58ab nakṣatraṃ tārakā tiṣyo dārā ityevamādiṣu
SNV58cd naikatrārthe viruddhatvāl liṅgānekatvasambhavaḥ ||
SNV59ab parivrāṭkāmukaśunāṃ kuṇapādimatis tathā
SNV59cd dīrghahrasvatvabuddhiś ca hy ekasminn apy apekṣayā ||
SNV60ab ghaṭatvāt pārthavadravyaprameyādimatis tathā
SNV60cd yugapadgrāhakāṇāṃ ca na syād aikātmyavattayā ||
SNV61ab nārthe hy ekatra yugapad viruddhākārasambhavaḥ
SNV61cd pratyayānāṃ tu bhinnatvād bhavec chaktyanusārataḥ ||
SNV62ab nirapekṣaṃ svarūpeṇa tasmāj jñānaṃ yadākṛti
SNV62cd tathārtho na yathārthaṃ tu jñānam utpadyate kva cit ||
SNV63ab itthaṃ vijñānatantratve ko nv arthaṃ kalpayiṣyati
SNV63cd dhīranāropitākārā svātmany evopayokṣyate ||
SNV64ab naitad asti, tvayaikaṃ hi grāhyaṃ grāhakam iṣyate
SNV64cd na caikasyaivamātmatve dṛṣṭāntaḥ kaś cid asti te ||
SNV65ab agnyādayo ghaṭādīnāṃ prasiddhā ye prakāśakāḥ
SNV65cd na te prakāśyarūpā hi prakāśasya, anapekṣaṇāt ||
SNV66ab grāhyatvaṃ tu yadā teṣāṃ tadākṣaṃ grāhakaṃ matam
SNV66cd akṣagrahaṇakāle tu grāhikā dhīr bhaviṣyati ||
SNV67ab tasyāṃ tu gṛhyamāṇāyām anyā dhīrgrāhikeṣyate
SNV67cd nanvātmā grāhako grāhyo bhavatābhyupagamyate ||
SNV68ab kathañ cid dharmarūpeṇa bhinnatvāt pratyayasya tat
SNV68cd grāhakatvaṃ bhavet tatra grāhyaṃ dravyādi cātmanaḥ ||
SNV69ab yas tu nānyantabhedo 'tra kva vāsāv iṣyate mayā
SNV69cd pratyāsattinimittā tu pratyagātmapravarttitā ||
SNV70ab asmatprayogasambhinnā jñānasyaiva tu kartari
SNV70cd bhavantī tatra saṃvittir yujyetāpy ātmakartṛkā ||
SNV71ab na cātra karaṇajñānagrāhakākāravedanam
SNV71cd grāhyatvaṃ yena buddheḥ syād abhinnatve 'pi pūrvavat ||
SNV72ab anyarūpāpi saṃvittir yady anyaviṣayeṣyate
SNV72cd jñānākārāpi saṃvittiḥ kasmān nārthasya kalpyate ||
SNV73ab abhinnatvaṃ yadā ceṣṭaṃ grāhyagrāhakavastunoḥ
SNV73cd tadānyatarasaṃvittau dvyākāraṃ grahaṇaṃ bhavet ||
SNV74ab yadā tu grāhyam ākāraṃ nīlādi pratipadyate
SNV74cd na tadā grāhakākārā saṃvittir dṛśyate kva cit ||
SNV75ab tasmād abhinnatā cet syāt tasyāpy anubhavo bhavet
SNV75cd grāhyo vā nānubhūyeta grāhakānanubhūtivat || 
SNV76ab grāhakagrahaṇe 'py evaṃ grāhyasaṃvedanaṃ bhavet
SNV76cd śuddham eva nirākāraṃ grāhakaṃ saṃvidasti hi ||
SNV77ab grāhyād abhinnatāyā ca sā saṃvittir na yujyate
SNV77cd grāhako vā na gṛhyeta tadgrāhyānanubhūtivat ||
SNV78ab yathāvad grāhyasaṃvittau grāhakagrahaṇe 'pi vā
SNV78cd grāhyagrāhakasaṃvittir nāsty eva syād dvayor api ||
SNV79ab sa bahirdeśasambaddhaḥ ity anena nirūpyate
SNV79cd grāhyākārasya saṃvittir grāhakānubhavād ṛte ||
SNV80ab paraṃ prati hi sādhyatvad arthasyākārasiddhaye
SNV80cd bahirdeśena sambandho na hetutvāya kalpate ||
SNV81ab tasmād bahir itīhedaṃ niṣkṛṣṭaṃ grāhakāṃśataḥ
SNV81cd saṃvedyaṃ nīlapītādi pratyakṣāder udāhṛtam ||
SNV82ab na pūrvaṃ jñāyate buddhir ityatraitad vadiṣyate
SNV82cd grāhakasyaiva saṃvittir lakṣyate grahaṇe kva cit ||
SNV83ab na smarāmi mayā ko 'pi gṛhīto 'rthas tadeti hi
SNV83cd smaranti grāhakotpādagrāhyarūpavivarjitam ||
SNV84ab tasmād abhinnatāyāṃ ca grāhye 'pi smaraṇaṃ bhavet
SNV84cd grāhakasmṛtinirbhāsāt tatrāpy eṣaiva gṛhyate ||
SNV85ab tadatyantāvinābhāvān naikākāraṃ hi jāyate
SNV85cd anvayavyatirekābhyāṃ siddhaivaṃ bhinnatā tayoḥ ||
SNV86ab grāhyāṃśo grāhakāṃśena gṛhyate, grāhakaḥ punaḥ
SNV86cd gṛhyeteti na vaktavyam, grāhakāntaravarjanāt ||
SNV87ab grāhyāṃśenāpy aśaktatvān na tasya grahaṇaṃ bhavet
SNV87cd grāhakatvena caitasya hīyetaiva dvirūpatā ||
SNV88ab grāhake gṛhyamāṇe ca grāhyamātraprasañjanam
SNV88cd na syād ākāra ekaś ced itarasyāpi nāstitā ||
SNV89ab udbhavābhibhavābhyāṃ ca grāhyāgrāhyatvadarśanam
SNV89cd yathā dīpaprabhādīnāṃ rūpamātropalambhanam ||
SNV90ab divā cāgneḥ samīpasthaiḥ sparśa evopalabhyate
SNV90cd gandhavad dravyavṛttau ca gandhasyaivopalambhanam ||
SNV91ab na guṇāntarasaṃvittir yathātrābhibhavāt, tathā
SNV91cd nākārāntarasaṃvittir grāhyagrāhakabuddhiṣu ||
SNV92ab grāhyād ananyabhūto 'pi kaś cin naivopalabhyate
SNV92cd nityānityādayo dharmāḥ śabdādigrahaṇe yathā ||
SNV93ab abhedaṃ vābhyupetyāyaṃ prasaṅgo yadi gīyate
SNV93cd ekasmin gṛhyamāṇe 'śe na gṛhyetāparaḥ katham ||
SNV94ab tasmād yat syād yadā yogyaṃ tasyaiva grahaṇaṃ tadā
SNV94cd dvayaṃ ca tvadupanyastaṃ śaktyabhāvān na gṛhyate ||
SNV95ab kuto 'yam ekavastutve yogyāyogyatvasambhavaḥ
SNV95cd udbhavābhibhavātmatvaṃ kathaṃ caikasya kalpitam ||
SNV96ab ekāṃśābhibhave ca syād itarābhibhavo 'pi te
SNV96cd tathā tasyābhibhūtatvād grāhyatvaṃ na ca yujyate ||
SNV97ab ayogyatā vikalpyaivam, dṛṣṭāntā ye 'tra kīrtitāḥ
SNV97cd rūpādibhedāt tatra syād udbhavābhibhavādyapi ||
SNV98ab yadāpy ekāntato bhedo rūpāder na parasparam
SNV98cd tadāpi dravyarūpasya pariṇāmas tathā tathā ||
SNV99ab abhinnatve 'pi na grāhyam iti yac cābravīd bhavān
SNV99cd kṛtakatvādidharmāṇāṃ dhībhede 'nanyatā katham ||
SNV100ab na hy anyatpratyayād asti bhinnād grāhyasya bhedakam
SNV100cd na ceyattaiva bhedasya deśato mūrtito 'pi vā ||
SNV101ab kāraṇānāṃ hi sambandhaḥ kāryaiḥ kṛtakocyate
SNV101cd vibhāgo 'vayavānāṃ ca bhavet kva cid anityatā ||
SNV102ab buddhyāder ātmarūpādisthānaṃ nāśitvam ucyate
SNV102cd nityatvaṃ sarvadā sattā, vastutvaṃ saiva kīrtyate ||
SNV103ab pramāṇajñānasambandhaḥ prameyajñeyatocyate
SNV103cd sarvatra cātra bhinnatvam asti kena cid ātmanā ||
SNV104ab tasmād yathaiva rūpāder deśabhedādibhir vinā
SNV104cd buddhibhedena bhedo 'sti tathaivātra pratīyatām || 
SNV105ab atyantabhinnatāsmābhir naiva kasya cid iṣyate
SNV105cd sarvaṃ hi vasturūpeṇa bhidyate na parasparam ||
SNV106ab sarvaṃ ca kṛtakatvādi kriyāhetvādyapekṣayā
SNV106cd gṛhyate tadasaṃvittāvabhede 'pi na gṛhyate ||
SNV107ab jñāne naivaṃvidho bhedo nāpekṣānyatra vidyate
SNV107cd paraspareṇa cāpekṣā syāc cet, sannihitaś ca saḥ ||
SNV108ab nanu grāhakam ityevaṃ grāhyam ity api vā matiḥ
SNV108cd nīlādigrahaṇe nāstīty apekṣā katham ucyate ||
SNV109ab mā bhūd evaṃ tathāpy atra dvyākāre grahaṇaṃ bhavet
SNV109cd evaṃ cāgṛhyamāṇe vā jñāne dvyākāratā katham ||
SNV110ab uttarottaravijñānaviśeṣād yā prakalpyate
SNV110cd grāhakākārasaṃvittiḥ smaraṇāc cānumānikī ||
SNV111ab ekākāraṃ kila jñānaṃ prathamaṃ yadi kalpyate
SNV111cd tatas tadviṣayāpy anyā tadrūpaiva matir bhavet ||
SNV112ab ghaṭavijñānatajjñānaviśeṣo 'to na sidhyati
SNV112cd grāhakākārasaṃvittau tv ākārapracayo bhavet ||
SNV113ab jāyate pūrvavijñānaṃ dvyākāraṃ yatra tat punaḥ
SNV113cd tasyātmīyaś ca pūrvau ca viṣayasthāvupaplutau ||
SNV114ab preṣv ākāravṛddhyaivaṃ pūrvebhyo bhinnatā, tathā
SNV114cd grāhyavat smaraṇāt paścāt saṃvittau grāhakaḥ purā ||
SNV115ab na tāvad evamākārān paśyāmaḥ pracayānvitān
SNV115cd viṣayavyapadeśāc ca narte jñānanirūpaṇam ||
SNV116ab tasmāj jñānātmanaikatve grāhyabhedanibandhaḥ
SNV116cd saṃvittibhedaḥ siddho 'tra kimākārāntareṇa naḥ ||
SNV117ab nirākāratasāmye 'pi yathākāravatāṃ dhruvam
SNV117cd bhedaḥ svābhāvikas tadvajjñānānāṃ kiṃ na sidhyati ||
SNV118ab smṛter uttarakālaṃ cetyetanmithyaiva gīyate
SNV118cd tadaiva hy asya saṃvittir arthāpattyopajāyate ||
SNV119ab gṛhītam eva yac coktaṃ tadabhedāt, na tad, yataḥ
SNV119cd nāsmabhir vākyavṛttes tvaṃ nimittam anuyujyase ||
SNV120ab grāhyagrāhakataivāsya kena cin nopalabhyate
SNV120cd pratyakṣajñānapakṣe ca naiṣā syād ānumānikī ||
SNV121ab ekākāre ca vijñāne yady anyo 'py atra kalpyate
SNV121cd sahasrākārataikasya kasmān na parikalpyate ||
SNV122ab grāhyagrāhakayor bhedo nanv asty eva parasparam
SNV122cd siddho naḥ pakṣa evaṃ syāt, na, jñānatvād abhedataḥ ||
SNV123ab bhinnābhinnatvam ekasya kuto 'tra parikalpitam
SNV123cd tvayā sāmkhyamatenaivam uktvā buddhasya śāsanam ||
SNV124ab ekaṃ ced grāhakaṃ grāhyaṃ kuto bhinnatvavāgiyam
SNV124cd bhinnaṃ cet katham ucyeta tasyaikatvaṃ punas tvayā ||
SNV125ab ekajñānād ananyatvād grāhyagrāhakayor mithaḥ
SNV125cd ekatvena bhavej jñānaṃ grāhyaṃ grākam eva vā ||
SNV126ab tatra cānyatarāpāye dvitīyāpāyataḥ punaḥ
SNV126cd jñānasyāṃśadvayāsattvān naiḥsvābhāvyād abhāvatā ||
SNV127ab bhinnābhyāṃ vāpy abhinnatvād bhedo jñānātmano bhavet
SNV127cd tatsvātmanaḥ, tataś caivaṃ siddhaṃ vastudvayaṃ hi naḥ ||
SNV128ab tayoś ca yadi saṃjñeyaṃ jñānam ity astv arthāpi vā
SNV128cd jñānaṃ jñāyata ityartho dhīrbhāve karaṇe 'pi vā ||
SNV129ab sarvathā vastubhedo naḥ siddhaḥ śabdo yathāruci
SNV129cd pravartatāṃ na nas tatra kācid vipratipannatā ||
SNV130ab atha saty api bhinnatve grāhyaṃ jñānāntaraṃ bhavet
SNV130cd jñānatve tasya kā yuktiḥ, pūrvoktā yadi seṣyate ||
SNV131ab jñānaṃ jñānam itīdaṃ tu na dvayor anuvartate
SNV131cd vyatiriktaṃ ca sāmānyaṃ tvayā nābhyupagamyate ||
SNV132ab vyatireke tayor jñānān na jñānātmakatā bhavet
SNV132cd tadrūparahitatve ca jñānābhāvaḥ prasajyate ||
SNV133ab tābhyāṃ ca tasya sambandhe pratyekaṃ vyatiṣajya ca
SNV133cd bhedasāvayavatvādi doṣo vaiśeṣikādivat || 
SNV134ab yathā hi teṣāṃ jātyādau doṣā hy uktāḥ parair amī
SNV134cd tathaivaiṣāṃ prasajyante bhinnābhinnārthasaṅgatau ||
SNV135ab tābhyām avyatireke vā bhedaḥ pūrvokta eva te
SNV135cd sādṛśyāpohasāmānyakalpanā vārayiṣyate ||
SNV136ab vastvantarasya cābhāvāt tvayāpoho 'pi duṣkaraḥ
SNV136cd nājñānaṃ nāma kiñ cit syād apohyaṃ jñānavādinaḥ ||
SNV137ab apoho na hy abhāvasya kathañ cid upapadyate
SNV137cd vastvantaram abhāvaḥ syād, apohyatvāc ca vastutā ||
SNV138ab tenājñānanivṛttau hi jñāne 'nyārtha prasajyate
SNV138cd kalpitaṃ syād apohyaṃ cet, nātyantāsatyakalpanā ||
SNV139ab buddhir ajñānanirbhāsā tavājñānaṃ prakalitam
SNV139cd tataś ca jñānam evaikam apohyatvena sammatam ||
SNV140ab na cātmāpoha evāsti kva cit sāmānyakalpane
SNV140cd vṛkṣasya na hy apohyatvaṃ vṛkṣeṇaiva kadā cana ||
SNV141ab apohye caiva vijñāne jñānatvaṃ na bhavet tava
SNV141cd vṛkṣatvaṃ na hy apohyeṣu kalaśādiṣu yujyate ||
SNV142ab tataś cājñānam evārtha ity abhinnārthatā bhavet
SNV142cd ajñānapratyayaś cāyaṃ kimālambana iṣyate ||
SNV143ab na tāvaj jñānanirmuktam ajñānaṃ grāhyam asti te
SNV143cd na ca vastu niṣiddhaṃ tadabhāvaḥ kiṃ na gṛhyate ||
SNV144ab bhāvo na gṛhyate yena tasyābhāveṣu kā kathā
SNV144cd svāṃśaparyavasānaṃ ca tulyam atrāpi kāraṇam ||
SNV145ab tena jñānāntaraṃ vā syād grāhyam ātmāṃśa eva vā
SNV145cd svarūpaviparītaṃ ca kathaṃ grāhyaṃ pratīyate ||
SNV146ab yathoṣṇe 'nuṣṇadhīr nāsti, jñāne 'py ajñānadhīs tathā
SNV146cd tena na jñānamātratve syād apohyaṃ kathañ cana ||
SNV147ab grāhyagrāhakayoś cāto na jñānātmasamānatā
SNV147cd tasmād anyataratredaṃ jñānatvaṃ sampratīyate ||
SNV148ab tatrāpy ubhayasiddhatvād grāhakasyeti gamyate
SNV148cd vastubhede prasiddhe ca vyapadeśo yathāruci ||
SNV149ab jñānam astūbhayaṃ vārtho grāhako vārtha ucyatām
SNV149cd buddhyor ayugapadbhāvān na dvayor mayamānatā ||
SNV150ab kṣaṇikā hītyanenoktam, artho hy ekaḥ prasajyate
SNV150cd anyonyanirapekṣatvād yugapac cāpi janmani ||
SNV151ab mānameyatvāstitvam, kriyākārakavarjanāt
SNV151cd arthavijñānayor atra yā mitiṃ prati saṅgatiḥ ||
SNV152ab kāryakāraṇabhāvo 'yam, nānyatraivaṃ ca dṛśyate
SNV152cd niyamaś ca na labhyeta savyadakṣiṇaśṛṅgavat ||
SNV153ab idaṃ kāryam ayaṃ hetuḥ, dvayaṃ na, anyonyasaṃśrayāt
SNV153cd tadbhāvabhāvitāmātraṃ hetuḥ kair naiva varṇyate ||
SNV154ab paurvāparyavinirmuktaṃ kāryakāraṇalakṣaṇam
SNV154cd gavāśvasya yathā nāsti paurvāparye 'pi tat tathā ||
SNV155ab yugapajjāyamāne 'pi santatyantaraje kṣaṇe
SNV155cd rūpādiṣu ghaṭe yadvat, tasmāt pūrvam avasthite ||
SNV156ab yo yasmāj jāyate paścāt sa tatkāryam itīṣyate
SNV156cd hetuhetumatāṃ siddhaṃ yaugapadyanidarśanam ||
SNV157ab yat pradīpaprabhādyuktaṃ sūkṣamaḥ kālo 'sti tatra naḥ
SNV157cd durlakṣas tu yathā vedhaḥ padmapattraśate tathā ||
SNV158ab bhāgayor yaugapadyena tathaiva syān nirākriyā
SNV158cd na ca śaktyarpaṇadvāraṃ krameṇālambanaṃ bhavet ||
SNV159ab grāhyaṃ tadā hy atītaṃ syāt, tadrūpyaṃ cāpramāṇakam
SNV159cd atītvānuviddho hi smṛtyā grāhyo 'nubhūyate ||
SNV160ab tadvad eva bhaved atra, svapne na syāt, viparyayāt
SNV160cd tatra hy avartamāno 'pi gṛhyate vartamānavat ||
SNV161ab bādhajñānād idaṃ bhrāntam, na tv atraivaṃ viparyayaḥ
SNV161cd tasmāt pratyakṣabuddhīnāṃ nātito viṣayo bhavet ||
SNV162ab atītatvād yathaivāsāṃ vṛtto janmāntareṣu yaḥ
SNV162cd tadrūpatvena vā jñānaṃ hetur bhāvivad ucyate || 
SNV163ab atītatve 'pi nārtho 'yaṃ dhīr eṣety atra kā pramā
SNV163cd atītaṃ yac ca vijñānaṃ grāhyatvena prakalpitam ||
SNV164ab tasmād grāhakarūpaṃ vā grāhyaṃ vobhayathāpi vā
SNV164cd grāhyākāratvamātre syād arthaḥ śabdāntareṇa te ||
SNV165ab svakāle cāpy asaṃvitter na syāc chaktyarpaṇaṃ tataḥ
SNV165cd yathaivānāgatāj jñānāt santatyantarajād api ||
SNV166ab dṛḍhatvenāpy avijñātāt tathotpannād vinaśyataḥ
SNV166cd kevalagrāhakatve tu viṣayatvaṃ na yujyate ||
SNV167ab kimapekṣya ca tasyedaṃ grāhakatvaṃ prakalpyate
SNV167cd dvyākāratā nirastaiva, saṃvedyeta tadaiva ca ||
SNV168ab tataś cottaravijñānaṃ na pratīkṣeta bodhakam
SNV168cd dvyākārakalpanāyāṃ ca parasyātmāṃśa eva te ||
SNV169ab pramāparyavasānena nātīto viṣayo bhavet
SNV169cd pūrvagrāhyasarūpatve grāhakatvaṃ prahīyate ||
SNV170ab grāhakākāramātre syād viṣayo nāsarūpataḥ
SNV170cd na ca śaktyarpaṇasyātra vyāpāra upalabhyate ||
SNV171ab śaktyarpaṇasya cābhāvo yuṣmatpakṣe prasādhitaḥ
SNV171cd santānāntaravac caiṣāṃ niṣedhyā hetusādhyatā ||
SNV172ab vāsyavāsakabhāvaś ca jñānatvād ekasantatau
SNV172cd tasmād yadbhāsakaṃ rūpaṃ tadgrāhyāt tasya bhinnatā ||
SNV173ab tatsaṃvittāv asaṃvitte rasādigrāhakaṃ yathā
SNV173cd grāhyaṃ tadgrāhakāc caiva tatparāmṛśatā yataḥ ||
SNV174ab na parāmṛśyate 'vaśyaṃ rasādigrāhakaṃ yathā
SNV174cd dvayaṃ paraspareṇaivaṃ bhinnaṃ sādhyaṃ rasādivat ||
SNV175ab aikarūpyeṇa cājñānāt santānāntarabuddhivat
SNV175cd jñānaṃ svāṃśaṃ na gṛhṇāti jñānotpatteḥ svaśaktivat ||
SNV176ab grāhyatvapratiṣedhaś ca dvayahīnā hi vāsate
SNV176cd caitrajñānaṃ tadudbhūtajñānāṃśagrāhyabodhakam ||
SNV177ab jñānatvān na bhaved yadvat tasya dehāntarodbhavam
SNV177cd etayaiva diśā vācyā śaktidvayanirākriyā ||
SNV178ab pramāṇāntarasiddhatvād anyatrānekaśaktitā
SNV178cd na tv atra kāraṇaṃ tādṛk śaktibhedakṛdasti te ||
SNV179ab tasmād ubhayasiddhatvāl lāghavād yaḥ parigrahaḥ
SNV179cd upāyatvāc ca yat tasya pūrvagrahaṇakalpanam ||
SNV180ab cakṣuradīndriyair atra tadanaikāntikaṃ bhavet
SNV180cd yad apy apratibaddhatvād utpattau gṛhyatām iti ||
SNV181ab tatrātmanā na śaktyaṃ tannānyotpattis tadasti vā
SNV181cd tenaitat kāraṇābhāvāt tadānīṃ nānubhūyate ||
SNV182ab nānyathā hy arthasadbhāvo dṛṣṭaḥ sannupapadyate
SNV182cd jñānaṃ cen netyataḥ paścāt pramāṇam upajāyate ||
SNV183ab na cāpy apratibandhena kevalena graho bhavet
SNV183cd viśiṣṭakāraṇābhāve 'py artho naivānubhūyate ||
SNV184ab vyāpṛtaṃ cārthasaṃvittau jñānaṃ nātmānamṛcchati
SNV184cd tena prakāśakatve 'pi bodhāyānyat pratīkṣyate ||
SNV185ab īdṛśaṃ vā prakāśatvaṃ tasyārthānubhavātmakam
SNV185cd na cātmānubhavo 'sty asyetyātmano na prakāśakam ||
SNV186ab sati prakāśakatve ca vyavasthā dṛśyate yathā
SNV186cd rūpādau cakṣurādīnāṃ tathātrāpi bhaviṣyati ||
SNV187ab prakāśakatvaṃ bāhye 'rthe śaktyabhāvāt tu nātmani
SNV187cd anyena vānubhāve 'sāv anavasthā prasajyate ||
SNV188ab tatra tatra smṛtiṃ dṛṣṭvā sarvānubhavakalpanā
SNV188cd ekena tv anubhūtatve sarvaṃ tatraiva sambhavet ||
SNV189ab tatrāpi smṛtir ity etan na lokānumataṃ vacaḥ
SNV189cd na hi vijñānasantānaṃ kaś cit smarati laukikaḥ ||
SNV190ab ghaṭādāv agṛhīte 'rthe yadi tāvad anantaram
SNV190cd arthāpattyāv abudhyante vijñānāni punaḥ punaḥ ||
SNV191ab yāvacchramaṃ tataḥ paścāt tāvatyeva smariṣyati
SNV191cd tadā tv akalpite 'py evaṃ smṛtivarndhyāsutādivat || 
SNV192ab smṛtibhrāntaś ca yāpy atra paścāj jñāneṣu jāyate
SNV192cd tadaivārthasmṛter eṣāṃ tajñānādipramāṇatā ||
SNV193ab yāvacchramaṃ ca tadbuddhis tatprabandhe mahaty api
SNV193cd śramād rucyānyasamparkād vicchedo viṣayeṣv iva ||
SNV194ab tatrāpi smṛtir ity eṣāṃ prathame pratyaye yadi
SNV194cd tanmātragrahaṇād evaṃ nānavasthā prasajyate ||
SNV195ab smaraṇaṃ tv atha sarveṣu tatsiddhyai grahaṇaṃ tathā
SNV195cd pramāṇavattvād āyātaḥ pravāhaḥ kena vāryate ||
SNV196ab atha tānyādyavijñānaviṣayāṇīti kalpyate
SNV196cd nottarottarabuddhīnāṃ viśeṣa upapadyate ||
SNV197ab vijñānaviṣayatvaṃ ca yasya sarvāsu buddhiṣu
SNV197cd ghaṭavijñāna tajñānaviśeṣas tena durlabhaḥ ||
SNV198ab smaran yathaiva vijñānaṃ nirākāraṃ smaratyayam
SNV198cd tathā smaran gṛhītārthaṃ nirākāratayā smaret ||
SNV199ab jñānapṛṣṭena yo 'py ūrdhvaṃ parāmarśo bhavaty asau
SNV199cd tasyārtheṣv abhyupāyatvān na tu grāhyatvakāritaḥ ||
SNV200ab pratyāsannatvasambandhau grāhyatvāsambhavāc cyutau
SNV200cd viṣayatvena vāpy etau staḥ kiṃ deśāvibhāgataḥ ||
SNV201ab arthākārasya yo 'py ukto mithyājñāneṣv asambhavaḥ
SNV201cd dośakālānyathāmātrasambhavaḥ keṣu cit kṛtaḥ ||
SNV202ab pratyakṣād anyavijñānam atītānāgatair api
SNV202cd janyate 'the bhavantīṣu vāsanāsvasatīṣu vā ||
SNV203ab yaḥ punar nānubhūto 'rtho na vāpy anubhaviṣyate
SNV203cd vāsanābhāvatas tatra tavāpy anubhavaḥ katham ||
SNV204ab vināpi vāsanātaś ced buddhir utpadyate tataḥ
SNV204cd vāsanāyā nimittatvam abhyupetaṃ virudhyate ||
SNV205ab vāsanā ced bhavet tatra sā ca saṃvittipūrvikā
SNV205cd tathā sati ca pūrvatra gṛhītaḥ kvāpy asau dhruvam ||
SNV206ab evaṃ ca naiva vaktavyam atyantābhavanaṃ kva cit
SNV206cd anyathānupapatyā hi siddhā janmāntare 'stitā ||
SNV207ab duṣṭatvena ca vijñānam anyathāpi vyavasthitam
SNV207cd pṛthivyādiṣu gṛhṇīyād ākāraṃ tannibandhanam ||
SNV208ab tānyapāsya tu naivārthe kva cid ākārakalpanā
SNV208cd na jñānaṃ hy anavaṣṭambham ātmānaṃ labdhum arhati ||
SNV209ab vijñānasyaiva vā kāryaṃ yady eṣo 'nye ca kalpitāḥ
SNV209cd viśeṣaḥ ko 'tra yenāyam atyantāsannitīṣyate ||
SNV210ab tasmād bhrāntir api tv eṣāṃ kalpayantyartham eva naḥ
SNV210cd kalpayatyanyathā santaṃ na tv ātmānaṃ vyavasyati ||
SNV211ab tataś ca bādhakajñānād vācoyuktir iyaṃ bhavet
SNV211cd arthe 'nyathāpi saty eṣa dhiyākāraḥ pratīyate ||
SNV212ab dvicandrādimatiṣv evam, tārakādimatau tathā
SNV212cd strītvādyanyatra dṛṣṭaṃ syāt, kathañ cid veha sambhavet ||
SNV213ab śabdamātrapratīyā vā dṛṣṭair vā kaiś cid iṅganāt
SNV213cd saṃstyānaprasavasthānair yathā pātañjale mate ||
SNV214ab tena liṅgatrayasyātra sadbhāvaḥ syāt pramāṇavān
SNV214cd apekṣābhedataś cātra virodho 'pi na vidyate ||
SNV215ab kuṇapādimatau caivaṃ sārvarūpye vyavasthite
SNV215cd vāsanāḥ sahakāriṇyo vyavasthākāradarśane ||
SNV216ab svapratyayānukāro hi bahvākāreṣu vastuṣu
SNV216cd nirdhāraṇe bhaved dhetur nāpūrvākārakalpane ||
SNV217ab tathā dīrghaghaṭatvādau bhinnāpekṣānibandhanā
SNV217cd ākārabhedasampattir aviruddhā bhaviṣyati ||
SNV218ab nānekākārasaṃvitter nirākāratvakalpanā
SNV218cd yuktā, pratītibhedāt tu bahvākāratvasambhavaḥ ||
SNV219ab saṃvitteś ca viruddhānām ekasminn api sambhavaḥ
SNV219cd ekākāraṃ bhaved ekam iti neśvarabhāṣitam ||
SNV220ab tathaiva tadupetavyaṃ yad yathaivopalabhyate
SNV220cd na cāpy aikāntikaṃ tasya syād ekatvaṃ ca vastunaḥ || 
SNV221ab tasmād deśādisadbhāvanimittaiḥ pratyayaiḥ pṛthak
SNV221cd vastvākārāḥ pratīyerann udbhavābhibhavātmakāḥ ||
SNV222ab yugapadgrāhāṇāṃ ca yo yadākāravācinam
SNV222cd śabdaṃ smarati tenāsāv ākāraḥ sampratīyate ||
SNV223ab nityaṃ satsu tathā loke rūpādiṣu ghaṭe pṛthak
SNV223cd cakṣurādyanurodhena saṃvittir vyavatiṣṭhate ||
SNV224ab evam eva ghaṭatvādau sarvān prati bhavaty api
SNV224cd vācakasmṛtibhedena saṃvittir vyavatiṣṭhate ||
SNV225ab tasmād bahiḥ sthito 'py ātmā narāṇāṃ cakṣurādibhiḥ
SNV225cd prāpya vāprāpya vā buddher viṣayatvena kalpyate ||
SNV226ab vadanti laukikā yac ca yādṛg jñānaṃ tathā bahiḥ
SNV226cd te punar jñānasaṃvittyā tathārthaṃ prati jānate ||
SNV227ab grāhakatvena vijñānaṃ yathārthaṃ naḥ samarpayet
SNV227cd tādṛgarthaḥ sa ityevaṃ teṣāṃ vā tadupāyataḥ ||
SNV228ab laiṅgikāsattvam aprāptair etair bāhyārthavādibhiḥ
SNV228cd jñānānubhavam utkramya bāhya eva pratīyate ||
SNV229ab yathā loke ca tadbuddhir vācyam evaṃ parīkṣakaiḥ
SNV229cd na yādṛgantarākāras tādṛg bāhyo 'vakalpate ||
SNV230ab utpadyamānā gṛhyeta dhīrarthagrahaṇe yadi
SNV230cd pūrvapakṣasya kiṃ siddham, kathaṃ cārthāntaraṃ vadet ||
SNV231ab bāhyārthavādinaṃ brūte bhavān kiṃ naivam icchati
SNV231cd pratibandho na tasyāsti gṛhṇātyarthāntaraṃ yadā ||
SNV232ab uttaraṃ grahakābhāvāl liṅgābhāvāc ca nāsti naḥ
SNV232cd tadā grahaṇam ity etat, anyatarkeṣu cocyate ||
SNV233ab teṣu tarkeṣu vijñānam arthakāle 'vagamyate
SNV233cd tathā satyarthanāśaḥ syād ity etadupadiśyate ||
SNV234ab nanv ity etadasambaddhaṃ pareṣṭasyaiva codanāt
SNV234cd paurvāpryavibhāgo 'pi prāguktena virudhyate ||
SNV235ab kṣaṇikatvena yuktaṃ syāj jñātatvam atha cet tadā
SNV235cd bhūtakālāśrayād brūyād, pṛthoktasya punarvacaḥ ||
SNV236ab atrāpi na svasiddhāntamūce vyājāt parasya tu
SNV236cd bhrāntatvād anyathā pakṣaṃ gṛhītveti sma pṛcchati ||
SNV237ab sahotpattyupalabdhā hi jñānasyaikāntataḥ sthitiḥ
SNV237cd prāgūrdhvaṃ vārthasaṃvitter yugapad veti cintyate ||
SNV238ab evaṃ cārthasya saṃvitteḥ paścāj jñānāvabodhanam
SNV238cd bravītu nūnam etasya paścād utpadyate 'pi tat ||
SNV239ab na caitac chaktyate tasmād utpatter apakarṣaṇam
SNV239cd karomi tāvat tatkālā saṃvittir api setsyati ||
SNV240ab prāk ca tadgrahaṇe siddhe bāhyābhyantarayor dhruvam
SNV240cd vivekādarśanam, tasmād idam, pūrvaṃ ca coditam ||
SNV241ab yugapad gṛhyamāṇe 'pi nākāro 'rthasya lakṣyate
SNV241cd tasmād arthasya saṃvittiḥ pūrvaṃ yatnena sādhyate ||
SNV242ab yas tv etasyottaro granthaḥ prāg evāsau nirūpitaḥ
SNV242cd na tv etat sādhanaṃ sākṣāt pūrvaṃ buddher abodhane ||
SNV243ab na parāmṛśyate 'rthātmā jñāto 'py ajñātavad yataḥ
SNV243cd tasān na grahaṇaṃ pūrvaṃ buddheḥ kiṃ kena saṅgatam ||
SNV244ab ataḥ pūrvopalabdhyā yo buddhyākāro 'tra vāñchitaḥ
SNV244cd tannirākaraṇenaiva phalatvād granthavarṇanā ||
SNV245ab kāmaṃ buddher iti tv etadarthādhīnatvam ucyate
SNV245cd na cārtharūpād bhedena dhiyām asti nirūpaṇam ||
SNV246ab pararūpanirūpyaṃ ca na meyaṃ mṛgatoyavat
SNV246cd asadgrāhyānusāreṇa jñānasaṃvedyatā tava ||
SNV247ab svacchatvāt tu svarūpasya kalpitā grāhyatā dhiyām
SNV247cd vāsanopaplavāt tena na meyaṃ pāramārthikam ||
SNV248ab nimittaniyatatvaṃ tu samānam ubhayor api
SNV248cd nijaśaktyanusāritvāj jñānabāhyārthavādinoḥ ||
SNV249ab tantvarthair api kasmād vaḥ kriyate kevalaḥ paṭaḥ
SNV249cd nārabhyate ghaṭaḥ kiṃ tair mṛtpiṇḍārthena vā paṭaḥ || 
SNV250ab tantumṛtpiṇḍavijñāne hy anuyojye mate yadi
SNV250cd arthaparyanuyogo 'pi tadvad eva prasajyate ||
SNV251ab arthārambhavyavasthā cet sāmarthyaniyamāśrayā
SNV251cd jñānārambhavyavasthāyāṃ sāmarthyaṃ kena vāryate ||
SNV252ab tasmād yatrobhayor doṣaḥ parihāro 'pi vā samaḥ
SNV252cd naikaḥ paryanuyoktavyas tādṛgarthavicāraṇe ||
SNV253ab deśakālanimittāni vyañjakānyarthavādinaḥ
SNV253cd śaktīnāṃ kāraṇasthānāṃ svakāryaniyamaṃ prati ||
SNV254ab śaktayo 'pi ca bhāvānāṃ kāryārthāpattilpitāḥ
SNV254cd prasiddhāḥ pāramārthikyaḥ pratikāryaṃ vyavsthitāḥ ||
SNV255ab bhavatas tu na vijñānād bhinnābhinnā nirūpyate
SNV255cd śaktiḥ saṃvṛtisadbhāvam utsṛjya paramārthataḥ ||
SNV256ab vāsanaiva ca yuṣmābhiḥ śaktiśabdena gīyate
SNV256cd nimittaniyatatvaṃ ca vāsanāyā yad ucyate ||
SNV257ab tasyāś cāsambhavenaitad apārārthyāc ca durlabham
SNV257cd deśakālanimittādi na ca te 'sti niyāmakam ||
SNV258ab matvaitad api cety āha bhāṣyakāraḥ paraṃ prati
SNV258cd tasmād aparihāro 'yaṃ tantubhyas te yathā paṭaḥ ||
SNV259ab tathā me tantubuddhibhyaḥ paṭabuddhir itīdṛśaḥ
SNV259cd evamādyapramāṇābhyāṃ na tāvad bāhyaśūnyatā ||
SNV260ab āgamasya tu naiveha vyāpāraḥ ato 'nyathāpi vā
SNV260cd nopamā sadṛśābhāvāt, nārthāpattir viparyayāt ||
SNV261ab tasmād abhāvagamyatvaṃ śūnyatāyāḥ sthitaṃ hi naḥ
SNV261cd evaṃ pramāṇato 'siddhā yaiḥ prameyāśrayocyate ||
SNV262cd bāhyasyāṇusamūhāder grāhyasyāsambhavekṣaṇāt ||
SNV263ab tairāntarāsambhavato yathoktād jñeyatvam anyasya balād upeyam
SNV263cd grāhyā na ceṣṭāḥ paramāṇavo 'taḥ satyaḥ samūhaḥ pratipādanīyaḥ ||
SNV264ab iti bahirviṣayapratipādanād tadabhāvakṛtā matisaṃvṛtiḥ
SNV264cd ubhayatattvavidāṃ paramārthataḥ, kṣamam idaṃ dhuri dharmavicāraṇe ||

* auttpattikasūtra anumānapariccheda (AMP)

AMP1ab pratyakṣāvyabhicāritvād evaṃlakṣaṇakaṃ ca yat
AMP1cd prasiddham anumānādi na parīkṣyaṃ tad apy ataḥ ||
AMP2ab pramātā jñātasambandhaḥ ekadeśyatha vocyate
AMP2cd karmadhārayapakṣo vā sambandhinyekadeśatā ||
AMP3ab dvayaṃ vā jñātasambandham upalabdhaṃ parasparam
AMP3cd tasyaikadeśaśabdābhyām ucyete samudāyinau ||
AMP4ab sambandho vyāptir iṣṭātra liṅgādharmasya liṅginā
AMP4cd vyāpyasya gamakatvaṃ ca vyāpakaṃ gamyam iṣyate ||
AMP5ab yo yasya deśakālābhyāṃ samo nyūno 'pi vā bhavet
AMP5cd sa vyāpyo vyāpakas tasya samo vābhyadhiko 'pi vā ||
AMP6ab tena vyāpye gṛhīte 'rthe vyāpakas tasya gṛhyate
AMP6cd na hy anyathā bhavaty eṣā vyāpyavyāpakatā tayoḥ ||
AMP7ab vyāpakatvagṛhītas tu vyāpyo yady api vastutaḥ
AMP7cd ādhikye 'py aviruddhatvād vyāpyaṃ na pratipādayet ||
AMP8ab vispaṣṭaṃ dṛṣṭam etc ca goviṣāṇitvayor mitau
AMP8cd vyāpyatvād gamikā gāvo vyāpikā na viṣāṇitā ||
AMP9ab tena yatrāpy ubhau dhrmau vyāpyavyāpakasammatau
AMP9cd tatrāpi vyāpyataiva syād aṅgaṃ na vyāpitā miteḥ ||
AMP10ab tena dharmyantareṣv eṣā yasya yenaiva yādṛśī
AMP10cd deśe yāvati kāle vā vyāpyatā prāṅ nirūpitā ||
AMP11ab tasya tāvati tādṛk sa dṛṣṭo dharmyantare punaḥ
AMP11cd vyāpyāṃśo vyāpakāṃśasya tathaiva pratipādkaḥ ||
AMP12ab bhūyodarśanagamyā ca vyāptiḥ, sāmānyadharmayoḥ
AMP12cd jñāyate bhedahānena, kva cic cāpi viśeṣayoḥ ||
AMP13ab kṛttikodayamālakṣya rohiṇyāsattik.lptivat
AMP13cd vyāpteś ca dṛśyamānāyāḥ kaś cid dharmaḥ prayojakaḥ || 
AMP14ab asmin saty amunā bhāvyam iti śaktyā nirūpyate
AMP14cd anye paraprayuktānāṃ vyāptīnām upajīvakāḥ ||
AMP15ab tair dṛṣṭair api naiveṣṭā vyāpakāṃśāvadhāraṇā
AMP15cd ye tu tān api visrabdhaṃ sādhyasiddhyau prayuñjate ||
AMP16ab sulabhaiḥ pratihetvādidoṣair bhrāmyanti te ciram
AMP16cd teṣv āgamaviruddhatvaṃ svayaṃ ceṣṭavighātitā ||
AMP17ab alaukikavivādāś ca varṇyas te haitukais tataḥ
AMP17cd niṣiddhitvena hiṃsānām adharmatvaṃ prayujyate ||
AMP18ab tadabhāve na tatsiddhir hiṃsātvād aprayojakāt
AMP18cd hetudvayaprayukte ca mithyātve sarvabuddhiṣu ||
AMP19ab jñānatvotpattimattvādisādhako naprayojakaḥ
AMP19cd traivarṇikaprayuktā ca yāgādeḥ svargahetutā ||
AMP20ab na manuṣyatvamātreṇa śūdrasthena prayujyate
AMP20cd kṛtasāvayavatvādiprayuktā ca niāśitā ||
AMP21ab prayatnānantarajñānasadṛśair na prayujyate
AMP21cd jātimattvendriyatvādi vastusanmātrabandhanam ||
AMP22ab śadānityatvasiddhyarthaṃ ko vaded yo na tārkikaḥ
AMP22cd tasmād ya eva yasyārtho dṛṣṭaḥ sādhanaśaktitaḥ ||
AMP23ab sa eva gamakas tasya na prasaṅgānvito 'pi yaḥ
AMP23cd upāttaś caikadeśābhyāṃ dharmy apy atraikadeśatā ||
AMP24ab apārārthye hi dhūmādeḥ svarūpair naikadeśatā
AMP24cd sa eva cobhayātamāyaṃ gamyo gamaka eva vā ||
AMP25ab asiddhenaikadeśena gamyaḥ siddhena bodhakaḥ
AMP25cd ataḥ pṛthagabhinno vāprayoktṇāṃ vivakṣaya ||
AMP26ab anityaḥ kṛtako yasmād dhūmavān agnimān iti
AMP26cd dharmyabhinnam upādānam, bhedo 'trāgnir itīdṛśe ||
AMP27ab ekadeśaviśiṣṭaś ca dharmyevātrānumīyate
AMP27cd na hi tannirapekṣatve sambhavaty anumeyatā ||
AMP28ab na dharmamātraṃ siddhatvāt, tathā dharmī, tathobhayam
AMP28cd vyastaṃ vāpi samastaṃ vā svātantryeṇānumīyate ||
AMP29ab ekadeśasya liṅgatvaṃ sādhyenānugamo 'sya ca
AMP29cd dvayṃ ca na syād iṣṭaṃ sat pakṣeṣv eṣu yathākramam ||
AMP30ab anityatvādayo dharmāḥ kṛtakatvādayo na hi
AMP30cd dhvaninānugamo naiṣāṃ nobhayasyobhayena vā ||
AMP31ab sambandho 'py anupādānān nāmnā ṣaṣṭhyāpi vā mitau
AMP31cd na cāpy anugamas tena liṅgasyeha nidarśyate ||
AMP32ab na cākāradvayaṃ tasya sādhyasādhanabhāg bhavet
AMP32cd tasmad arthagṛhītatvānmatubarthasya gamyatā ||
AMP33ab na svāntantryeṇa mantavyā, yathā daṇḍyādiśabdataḥ
AMP33cd viśīṣṭārthapratītau syāt sambandho nāntarīyakaḥ ||
AMP34ab viśeṣaṇaviśeṣyatvam āpannau dvāv imāv ataḥ
AMP34cd gamyau, aṅgāṅgibhāvas tu kaiś cid iṣṭo vikalpataḥ ||
AMP35ab sarvathā dharmiṇo dharmo dharmeṇa tv avagamyate
AMP35cd viśeṣaṇaviśeṣyatve na viśeṣo 'vadhāryate ||
AMP36ab tatrotaraṃ vadanty anye yadi dharmī viśeṣaṇam
AMP36cd hetudharmeṇa samandhas tasyāprādhānyataḥ sphuṭaḥ ||
AMP37ab pradhānatvād dhi dharmeṇa sambandho vākyato bhavet
AMP37cd tatrāsambhavataḥ paścāt kalpyo 'sau dharminā saha ||
AMP38ab dhvaner ity atha vā vācyam, anvayasya tu darśane
AMP38cd bhedopāttasya dharmasya guṇābhāvo na duṣyati ||
AMP39ab agner deśaviśiṣṭatve na caitat pakṣalakṣaṇam
AMP39cd viśiṣṭatāsya deśena bhaved evamprakārikā ||
AMP40ab yo 'gniḥ so 'sti kva cid deśe yo dṛṣṭo yatra tatra vā
AMP40cd agniḥ pūrvānubhūto vā deśamātreṇa saṅgataḥ ||
AMP41ab yo 'gniḥ so 'nena yukto vā yo dṛṣṭo 'nena so 'tha vā
AMP41cd yo 'yaṃ sa deśamātreṇa yuktaḥ, pūrveṇa vāpy ayam ||
AMP42ab etaddeśaviśiṣṭo vā yo 'yam agnir iti, iha tu
AMP42cd pūrvayoḥ siddhasādhyatvaṃ pareṣu syād viruddhatā || 
AMP43ab vyāptir etena deśena sarvāgnīnāṃ na yujyate
AMP43cd nāpi pūrvasya, nāpy eṣa vahniḥ sarvair viśiṣyate ||
AMP44ab deśaiḥ, pūrveṇa vāpy asya na deśena viśeṣyatā
AMP44cd etaddeśaviśiṣṭo 'yam ity etat kathyate katham ||
AMP45ab yadā deśānapekṣo 'gnir nāyam ity avadhāryate
AMP45cd agneḥ pūrvataraṃ cātra deśa evāvadhāryate ||
AMP46ab tajjñānakālabuddhaś ca na deśaḥ syād viśeṣaṇam
AMP46cd deśasya parvatādes tu svarūpe pāvakād ṛte ||
AMP47ab gṛhīte 'gniviśiṣṭasya punarjñānaṃ na duṣyati
AMP47cd tasmād dharmaviśiṣṭasya dharmiṇaḥ syāt prameyatā ||
AMP48ab sā deśasyāgniyuktasya, dhūmasyānyaiś ca kalpitā
AMP48cd nanu śabdavad eva syāl liṅgamyaṃ viśiṣaṇam ||
AMP49ab naivam, na hy atra liṅgasya śaktyanekatvakalpanā
AMP49cd na ca tasyānumeyatvam, viśeṣyaś cāvadhāritaḥ ||
AMP50ab viśiṣṭatvena cājñānāt tanmātrasyānumeyatā
AMP50cd nanu dhūmaviśeṣyatve hetoḥ pakṣaikadeśatā ||
AMP51ab naitad asti, viśeṣe hi sādhye sāmānyahetutā
AMP51cd dhūmatajjānasambandhasmṛtiprāmāṇyakalpane ||
AMP52ab phalena viṣayaikatvaṃ tadvyāpārāt puroditam
AMP52cd prameyadhīpramāṇatvaṃ bhāṣyakāras tu manyate ||
AMP53ab pratyakṣāniyamoktaś ca sarvatraivānuṣajyate
AMP53cd anumānagṛhītasya tenaiva pratipādanam ||
AMP54ab parebhyo vāñchatā vācyaḥ pūrvapakṣo yathoditaḥ
AMP54cd tatra dharmiṇam uddiśya sādhyadharmo vidhīyate ||
AMP55ab niyamas tadvipakṣāc ca kalpyate nāvirodhinaḥ
AMP55cd asannikṛṣṭavācā ca dvayam atra jihāsitam ||
AMP56ab tādrūpyeṇa paricchittis tadviparyayato 'pi ca
AMP56cd pramitasya pramāṇe hi nāpekṣā jāyate punaḥ ||
AMP57ab tādrūpyeṇa paricchinne pramāṇaṃ niṣphalaṃ param
AMP57cd vaiparītyaparicchinne nāvakāśaḥ parasya tu ||
AMP58ab mūle tasya hy anutpanne pūrveṇa viṣayo hṛtaḥ
AMP58cd pratyakṣādeś ca ṣaṭkasya yenaivārtho 'vadhāritaḥ ||
AMP59ab tenaivottarabādhaḥ syād, vikalpāder asambhavāt
AMP59cd agrāhyatā tu śabdādeḥ pratyakṣeṇa virudhyate ||
AMP60ab teṣām aśrāvaṇatvādi viruddham anumānataḥ
AMP60cd na hi śrāvaṇatā nāma pratyakṣeṇāvagamyate ||
AMP61ab sānvayavyatirekābhyāṃ gamyate badhirādiṣu
AMP61cd tridhā śabdavirodhaḥ syāt pratijñādivibhāgataḥ ||
AMP62ab pratijñāpūrvasañjalpasarvalokaprasiddhitaḥ
AMP62cd yāvajjīvam ahaṃ maunīty uktimātreṇa bādhyate ||
AMP63ab sarvavākyamṛṣātve tu dharmoktyaivātmabādhanam
AMP63cd dharmyuktyāhaṃ yato jātaḥ sā vandhyā jananī mama ||
AMP64ab bauddhasya śabdanityatvaṃ pūrvopetena bādhyate
AMP64cd candraśabdābhidheyatvaṃ śaśino yo niṣedhati ||
AMP65ab sa sarvalokasiddhena candrajñānena bādhyate
AMP65cd jñātagogavayākāraṃ prati yaḥ sādhayed idam ||
AMP66ab na gor gavayasādṛśyaṃ tasya bādhopamānataḥ
AMP66cd gehāvagatanāstitvo jīvaṃś caitro yadā bahiḥ ||
AMP67ab nāstīti sādhyate bādhas tatrārthāpattito bhavet
AMP67cd agnāvadāhake sādhye śabde cānabhidhāyake ||
AMP68ab śrotrādināstitāyāṃ ca śabdānityatvasādhane
AMP68cd śrutārthāpattibādho 'tra yadāptoktinivārite ||
AMP69ab divābhujau niṣidhyeta hetunā rātribhojanam
AMP69cd śaśaśṛṅgādisadbhāvavirodho 'nupalabdhitaḥ ||
AMP70ab evaṃ ca dharmasambandhabādhas tāvad udāhṛtaḥ
AMP70cd dharmadharmyubhayeṣāṃ ca svarūpasvaviśeṣayoḥ ||
AMP71ab śrutyarthākṣiptayor vākye vācyaḥ sarvapramāṇakaḥ
AMP71cd tṛṇādivikriyāhetor agnimaddhimasādhane || 
AMP72ab pratyakṣāvagatāc chaityāt tadviśeṣotthabādhanam
AMP72cd adharmo vihito duḥkhaṃ karotyalpam itīha tu ||
AMP73ab vihitatvād adharmasya svarūpasyaiva bādhanam
AMP73cd tathā duḥkhanimittatvaṃ viśeṣas tasya bādhyate ||
AMP74ab ayathārthā dhiyaḥ sarvāḥ ity ukte dvayabādhanam
AMP74cd svarūpasvaviśeṣābhyām, taddhīmithyātvasādhanāt ||
AMP75ab kṣaṇikātyantamithyātve viśeṣau ca dvayor iha
AMP75cd darśanād ekadeśasyety anenaitad vyudasyate ||
AMP76ab yatraikasyobhayor vāpi saṃśayādhīviparyayāḥ
AMP76cd śaityān na dāhako bahniś cākṣuṣatvād anityatā ||
AMP77ab śabdasyetyevamādau tu dvayoḥ siddho viparyayaḥ
AMP77cd kṛtakatvaguṇatvādau parokte yājñikaṃ prati ||
AMP78ab svokte caivamprakāre syād asiddho 'nyatarasya tu
AMP78cd bāṣpādibhāvasandigdho dvayor anyatarasya vā ||
AMP79ab dhūmas tridhāpy asiddhaḥ syāt, evaṃ tāvat svarūpataḥ
AMP79cd eta eva prakārāḥ syur āśrayāsiddhikalpane ||
AMP80ab jñāte 'pi hi svarūpeṇa nātaddharme 'sti hetutā
AMP80cd sarvatra dṛṣṭakāryatvād ātmā sarvagatas tv iti ||
AMP81ab bauddhaṃ pratyāśrayāsiddhaḥ, laukikādes tu saṃśayaḥ
AMP81cd bāṅmātrāsiddhimātreṇa vyavahārāprakalpanāt ||
AMP82ab dvābhyāṃ yo 'sattvato jñātas tadvaco dūṣaṇaṃ matam
AMP82cd itarat sādhanaṃ tu syād vādinā yadi sādhyate ||
AMP83ab nirākaraṇasiddhau vā dūṣaṇaṃ prativādinaḥ
AMP83cd sandehaviparītatvahetū cātra nirākṛtau ||
AMP84ab jñātasambandhavacanāt, trayaḥ saṃśayahetavaḥ
AMP84cd san sādhye tadabhāve vā dvābhyāṃ vyāvṛtta eva ca ||
AMP85ab dvau viruddhārthasambaddhau yāv ekatraikadeśini
AMP85cd prameyānityatāmūrtidharmāḥ sādhāraṇā dvayoḥ ||
AMP86ab nityāyatnotthayatnotthānityeṣu dviranityataḥ
AMP86cd nityā bhūrgandhavattvena syād asādhāraṇas tvayam ||
AMP87ab niścayaikāṅgavaikalyād eṣa saṃśayakāraṇam
AMP87cd sādhāraṇo yathā dṛṣṭo buddhidvayanimittakaḥ ||
AMP88ab viruddhaikānavāpteś ca saṃśaye kāraṇaṃ matam
AMP88cd atrāsādhāraṇo nāsti tadabhāvamukhena tu ||
AMP89ab dvayāsattvavirodhāc ca mataḥ saṃśayakāraṇam
AMP89cd sandigdhahetutā caiṣāṃ viṣayāpekṣayocyate ||
AMP90ab nirṇayasyāpi hetutvaṃ dṛṣṭaṃ sādhyāntare yataḥ
AMP90cd vyavacchedānvayau labdhvā, niṣkriyādāv amūrtivat ||
AMP91ab kṣityekadeśasiddhatve gandhavattvasya hetutā
AMP91cd yatrāpratyakṣatā vāyor arūpatvena sādhyate ||
AMP92ab sparśāt pratyakṣatā vāsau viruddhāvyabhicāritā
AMP92cd ke cij jātyantaraṃ caināṃ varṇayantyapare punaḥ ||
AMP93ab sādhāraṇatvam aṃśena samastaṃ vāpy ananvayam
AMP93cd pratijñā yatra bādhyeta pūrvoktair yasya sādhanaiḥ ||
AMP94ab tat parājayataḥ kāryo nirṇayo bādhavarjanāt
AMP94cd kva cit saṃśayahetū yau pratyekatvena lakṣitau ||
AMP95ab saṅghāte nirṇayas tābhyāmūrdhvatākākavattvavat
AMP95cd pratyekaṃ saṃhatau vāpi gamakāvavirodhinau ||
AMP96ab tasmād bhinnau viruddhārthau hetū cātra nidarśitau
AMP96cd ṣoḍhā viruddhatām āhuś caturddhā vaikadhāpi vā ||
AMP97ab śrutyarthoktasya bādhāyāṃ pratijñārthasya hetunā
AMP97cd nityatve kṛtakatvasya dharmabādhād viruddhatā ||
AMP98ab bādho dharmaviśeṣasya yadā tv evaṃ prayujyate
AMP98cd arthavacchabdarūpaṃ syāt prāksambandhāvadhāraṇāt ||
AMP99ab vibhaktimattvāt paścādvat svarūpeṇeti cāśrite
AMP99cd asvarūpārthayogas tu paścāc chabdasya dṛśyate ||
AMP100ab tena prāg api sambandhād asvarūpārthatā bhavet
AMP100cd ihapratyayahetutvād dravyāder vyatiricyate || 
AMP101ab samavāyo yathehāyaṃ ghaṭa ityādisaṅgatiḥ
AMP101cd atrāpy asamavāyatvaṃ saṃyogasyeva sidhyati ||
AMP102ab tena dharmisvarūpasya vaiparītyād viruddhatā
AMP102cd yac ca sattāvad ekatvaṃ samavāyasya kalpitam ||
AMP103ab tatra saṃyogavadbhedāt syād viśeṣaviruddhatā
AMP103cd nityam ātmāstitā kaiś cid yadā sautrāntikaṃ prati ||
AMP104ab sādhyate 'vayavābhāvād vyomavad dvayabādhanam
AMP104cd tadobhayaviśeṣasya bādho 'yaṃ sādhyate yadā ||
AMP105ab pārārthyaṃ cakṣurādīnāṃ saṅghātāc chayanādivat
AMP105cd śayane saṅghapārārthyaṃ bhautikavyāptahetuke ||
AMP106ab ātmānaṃ prati pārārthyam asiddham iti bādhanam
AMP106cd asaṃhataparārthatve dṛṣṭe saṃhatatāpi ca ||
AMP107ab anahaṅkārikatvaṃ ca cakṣurādeḥ prasajyate
AMP107cd gamakasyaikadeśasya vyāptir gamyeti bhāṣitum ||
AMP108ab sādhyasādharmyavaidharmyadṛṣṭāntaḥ pratipādyate
AMP108cd tatra hetvartham uddiśya sādhyopādānam iṣyate ||
AMP109ab uddeśyo vyāpyate dharmo vyāpakaś cetaro mataḥ
AMP109cd yadvṛttayoḥ prāthamyam ity ādyuddeśalakṣaṇam ||
AMP110ab tadvṛttam eva kāraś ca syād upādeyalakṣaṇam
AMP110cd vadatyarthaṃ svaśaktyā ca śabdo vaktranapekṣayā ||
AMP111ab sādhyahetutvam arthānāṃ vyāptiśaktyanurodhataḥ
AMP111cd tatrājñānād yadā vakta sahacāravivakṣayā ||
AMP112ab viparyayeṇa vā hetau na vyāptatvaṃ vivakṣati
AMP112cd vivakṣann api vā śabdaṃ tadyogyaṃ na vaded yadi ||
AMP113ab ghaṭe kṛtakanāśitve nāśivyāptaṃ kṛtena vā
AMP113cd na tadeṣṭasya hetutvam, syād aniṣṭasya caiva tat ||
AMP114ab tasmād vyāpyatvarūpeṇa vācyo hetutvasammataḥ
AMP114cd yadā samyak prayukte 'pi vākye 'rtho na tathā bhavet ||
AMP115ab sādhyahetūbhayavyāptiśūnyatvāt paramārthataḥ
AMP115cd nityo dhvaniramūrttatvāt karmavat paramāṇuvat ||
AMP116ab ghaṭavad vyomavaccāpi, tadasadvādinaṃ prati
AMP116cd dharmyasiddhāv api hy evaṃ dṛṣṭāntābhāsatā bhavet ||
AMP117ab tat sadbhāve 'pi ca vyomni dvayayukte 'pi kīrtite
AMP117cd karmādyālocanād vyāptir hetor nāstīti varjanam ||
AMP118ab vyāptyā sādharmya ukte ca na vaidharmyam apekṣyate
AMP118cd sahabhāvitvadṛṣṭyā tu yadā vyāptiṃ na lakṣayet ||
AMP119ab paraḥ sādharmyadṛṣṭāntāt tac ca nāpekṣate yadā
AMP119cd vaktā vā sahabhāvitvaṃ śuddhaṃ tena vaded yadā ||
AMP120ab viparītānvayaṃ vāpi tat samādhitsayā tadā
AMP120cd pūrvajñānopamardena vaidharmyeṇeṣṭasādhanam ||
AMP121ab sāhityamātraṃ pūrvoktaṃ hetos tatropayujyate
AMP121cd vyāpyavyāpakabhāvo hi bhāvayor yādṛg iṣyate ||
AMP122ab tayor abhāvayos tasmād viparītaḥ pratīyate
AMP122cd dhūmabhāve 'gnibhāvena vyāpte 'nagnis tataś cyutaḥ ||
AMP123ab adhūma eva vidyetetyevaṃ vyāpyatvamaśnute
AMP123cd tathānagnāvadhūmena vyāpte dhūmas tatacyutaḥ ||
AMP124ab anyatrānavakāśatvād vyāpyate dhruvam agninā
AMP124cd vyāpakau tu yadocyete bhāvābhāvau tadā tataḥ ||
AMP125ab naiva vyāpyād vipakṣasya pracyutiḥ kathitā bhavet
AMP125cd tasmād dhūmena sādhyatvam agneḥ prārthayate yadā ||
AMP126ab tadānagnir adhūmena vyāpto vācyaḥ na cānyathā
AMP126cd anagnyadhūmasāhitye vyāpter vāpi viparyaye ||
AMP127ab na prastutopakāraḥ syād anyad vāpi prasādhyate
AMP127cd yatrāpy arthasya śūnyatvaṃ dvābhyām ekena vā bhavet ||
AMP128ab yad anityaṃ tu tan mūrtam aṇuvad buddhivat khavat
AMP128cd sādhyena vyāptisiddhyaiva vyatireko 'tra kathyate ||
AMP129ab yasyāyaṃ nāsty asau hetus tena sādhyena nāpyate
AMP129cd tena dṛṣṭe 'pi sāhitye na sarvo gamya iṣyate || 
AMP130ab sahadṛṣṭir na sambandho vyāptir naiva ca tāvatā
AMP130cd mūrtānityatvayukte 'pi tasmād aṅgīkṛte ghaṭe ||
AMP131ab karmādau vyāptyabhāvena na dṛṣṭāntatvam iṣyate
AMP131cd aśeṣāpekṣitatvāc ca saukaryāc cāpy adarśanāt ||
AMP132ab sādhane yadyapīṣṭo 'tra vyatireko 'numāṃ prati
AMP132cd tāvatā na hy anaṅgatvaṃ yuktiḥ śābde hi vakṣyate ||
AMP133ab bodhaprasaṅgo bhedānāṃ na cāvyāpter bhaviṣyati
AMP133cd astisāmānyavastveṣu vyāpitā tatra gamyatām ||
AMP134ab ke cit sādharmyadṛṣṭānte vyāptyāpi kathite punaḥ
AMP134cd vaidharmyoktim apīcchanti, vyāvṛttiniyamecchayā ||
AMP135ab hetau sādharmyadṛṣṭāntāt sādhyenaivāvadhārite
AMP135cd vyāvṛttiḥ sarvataḥ prāptā sādhyābhāve niyamyate ||
AMP136ab tat tu mandaphalaṃ yasmāt pakṣe 'py evaṃ nirūpitam
AMP136cd vyāpakābhāvamātraṃ hi vyāpyān nityaṃ nivartate ||
AMP137ab tasmād yathaiva śuklatve paṭasyokte virodhinām
AMP137cd nivṛttir na tu dairdhyādes tathātrāpi bhaviṣyati ||
AMP138ab dvaividhyaṃ nopapannaṃ tu yathaiva hy agnidhūmayoḥ
AMP138cd pratyakṣadṛṣṭaḥ sambandho gatiprāptyos tathaiva hi ||
AMP139ab āditye 'nupalabdhiś cen na deśe 'py adhunātane
AMP139cd kva cit tatropalabdhiś ced devadatte 'pi dṛśyatām ||
AMP140ab yadi dharmyantarāpekṣā tatra sāmānyadṛṣṭatā
AMP140cd syād agnidhūmayoḥ saiva, tasmād evaṃ pracakṣate ||
AMP141ab pratyakṣadṛṣṭasambandhaṃ yayor eva viśeṣayoḥ
AMP141cd gomayendhanatajjanyaviśeṣādimatiḥ kṛtā ||
AMP142ab taddeśasthena tenaiva gatvā kālāntare 'pi tam
AMP142cd yadāgnir budhyate, tasya pūrvabodhāt punaḥ punaḥ ||
AMP143ab sandihyamānasadbhāvavastubodhāt pramāṇatā
AMP143cd viśeṣadṛṣṭam etac ca likhitaṃ vindhyavāsinā ||
AMP144ab ākṛtyor eva caiṣeṣṭā vyavacchedena kena cit
AMP144cd hetusādhyavyavastheti viśeṣo nopadarśitaḥ ||
AMP145ab agnidhūmāntaratve ca vācye sāmānyato mitau
AMP145cd sāmānyadṛṣṭam ekāntād atretyāditya ucyate ||
AMP146ab pratyakṣaviṣayatvaṃ ca sāmānyasya prasādhitam
AMP146cd vastutvaṃ ca, atra hetur vā dvayasyāpy abhidhīyate ||
AMP147ab dhūmād agnyanumānasya vastvālambanatā bhavet
AMP147cd abhāvānyapramāṇatvāt svārthe śrotrādibuddhivat ||
AMP148ab sāmānyasya ca vastutvaṃ pratyakṣagrāhyatāpi ca
AMP148cd abhāvānyaprameyatvād asādhāraṇavastuvat ||
AMP149ab sāmānyaṃ nānumānena vinā yasya pratīyate
AMP149cd na ca liṅgavinirmuktam anumānaṃ pravartate ||
AMP150ab asāmānyasya liṅgatvaṃ na ca kena cid iṣyate
AMP150cd na cānavagataṃ liṅgaṃ kiñ cid asti prakāśakam ||
AMP151ab tasya vāpy anumānena syād anyena gatiḥ punaḥ
AMP151cd tadutpattiś ca liṅgāt syāt sāmānyajñānasaṃhitāt ||
AMP152ab tasya cāpy anumānatvāt bhavel liṅgena codbhavaḥ
AMP152cd anumānāntarād eva jñānenaivaṃ ca kalpane ||
AMP153ab liṅgaliṅgyanumānānām ānantyād ekaliṅgini
AMP153cd gatir yugasahasreṣu bahuṣv api na vidyate ||
AMP154ab atha sāmānyabhūte 'pi liṅge 'nyasmād gatir bhavet
AMP154cd pramāṇād apramāṇād vā tathā liṅgigatir bhavet ||
AMP155ab evam apy anumānasya nityocchedaḥ prasajyate
AMP155cd pramāṇāntaram eva syāt sāmānyasyāvabodhakam ||
AMP156ab apramāṇāvabuddhād vā liṅgāl liṅgini yā matiḥ
AMP156cd sāpi mithyā bhaven nityaṃ bāṣpajātāgnibuddhivat ||
AMP157ab nanv apramāṇabhūtāpi sambandhasmṛtir iṣyate
AMP157cd yathā liṅgigatau hetus tathā liṅgagatir bhavet ||
AMP158ab tatra yat pūrvavijñānaṃ tasya prāmāṇyam iṣyate
AMP158cd tadupasthānamātreṇa smṛteḥ syāc caritārthatā || 
AMP159ab na tu liṅgagatau kiñ cit pramāṇam upapadyate
AMP159cd tadabhāvāsmṛtiś cātra na kathañ cit pravartate ||
AMP160ab smārtam etadabhedena vijñānam iti yo vadet
AMP160cd tasya vandhyāsute 'py asti nūnaṃ smaraṇaśaktatā ||
AMP161ab na cāsādhāraṇo 'rthātmā sāmānyajñānakāraṇam
AMP161cd yasmān nāsyāvinābhāvas tena dṛṣṭaḥ kathañ cana ||
AMP162ab syād vā sambandhadṛṣṭyāsau sāmānyaṃ kṛtakatvavat
AMP162cd na hy asādhāraṇaṃ vastu pūrvatreha ca vidyate ||
AMP163ab na cāpy avyapadeśasya vikalparahitasya ca
AMP163cd vinā pūrvānusandhānāl liṅgatvam upapadyate ||
AMP164ab kalpyante ca viśeṣā ye te 'py aliṅgam ananvayāt
AMP164cd etasmād eva hetoḥ syāt tajñānasyāpy aliṅgatā ||
AMP165ab sāmānyarūpatāyāṃ vā tathaivānavadhāraṇam
AMP165cd kva cid vā dṛṣṭasambandhe sarvaḥ pratyāyako bhavet ||
AMP166ab sambandhānubhavo 'vaśyam eṣitavyaś ca liṅganaḥ
AMP166cd anumānapravṛttes tu prāg jñānaṃ tatra nāsti te ||
AMP167ab na cāpi vāsanāmātrāl liṅgajñānasya sambhavaḥ
AMP167cd liṅgijñānaṃ ca tadvat syāt trirūpāl liṅgato na tat ||
AMP168ab tatrābhāvasya liṅgatvaṃ na cāsāv ānumānikaḥ
AMP168cd pramāṇāntaragamyatvāt tatra doṣo na jāyate ||
AMP169ab pratyakṣāvagatāl liṅgād yasya liṅgigatir bhavet
AMP169cd tasya nāto 'dhikaṃ kiñ cit prārthanīyaṃ prasajyate ||
AMP170ab yatrāpy anumitāl liṅgāl liṅgini grahaṇaṃ bhavet
AMP170cd tatrāpi maulikaṃ liṅgaṃ pratyakṣād eva gamyate ||
AMP171ab liṅgatvaṃ kṛtakatvādau kriyāyāḥ kārakasya vā
AMP171cd pratyakṣatvaṃ ca tasyeṣṭam iti dūraṃ na gamyate ||
AMP172ab evaṃ śabdopamānādau sāmānyāśrayatā yataḥ
AMP172cd taddaussthityena daussthityaṃ sarvatrātaḥ prasajyate ||
AMP173ab tasmāt pratyakṣapūrvatvaṃ pramāṇāntara iṣyate
AMP173cd pratyakṣatvaṃ ca sāmānye nānyathā hi gatir bhavet ||
AMP174ab pratyakṣālambanatvaṃ ca viśeṣasya kathaṃ bhavet
AMP174cd yadā vastvantarāpekṣaḥ sāmānyāṃśaḥ sa kīrtyate ||
AMP175ab rūpādayo hi sāmānyaṃ sarve nīlādyapekṣayā
AMP175cd svaviśeṣānapekṣyātha nīlādīnāṃ samānatā ||
AMP176ab te cāpi tāvat sāmānyaṃ yāvat syuḥ paramāṇavaḥ
AMP176cd dvyaṇukasyāpi yadrūpaṃ tad dhi sādhāraṇaṃ dvayoḥ ||
AMP177ab na cāntyena viśeṣeṇa vyavahāro 'sti kasya cit
AMP177cd na ca pratyakṣatā tasya saṅghāte kevalasya vā ||
AMP178ab bhedenāgṛhyamāṇasya nābhedo grāhyatāṃ vrajet
AMP178cd na ca bhinneṣv abhinnatvabuddher grāhyatvasambhavaḥ ||
AMP179ab samudāyo na vāpy asti bhavatāṃ na ca sarvadā
AMP179cd sarveṣām asatārthena pratyayotpattisambhavaḥ ||
AMP180ab na caikajātiyogena vināsti samudāyatā
AMP180cd samudāye 'pi cāṇutvaṃ naiteṣām apagacchati ||
AMP181ab sāmānyam ity adṛśye 'pi tena sāmānya eva naḥ
AMP181cd vyāsaṅginī bhavaty eṣā dhīrvināpy ekakalpanāt ||
AMP182ab vyāsajya vartamānasya sāmānyasya yathendriyaiḥ
AMP182cd grahaṇaṃ tadvad eva syāt prativyaktiniveśinaḥ ||
AMP183ab mīmāṃsakaiś ca nāvaśyam iṣyante paramāṇavaḥ
AMP183cd yadbalenopalabdhasya mithyātvaṃ kalpayed bhavān ||
AMP184ab samūharūpaṃ pratyakṣam adṛśyaiḥ paramāṇubhiḥ
AMP184cd yo 'pahnute śaśasyāpi so 'bhāvaṃ śṛṅgato vadet ||
AMP185ab samūhaparamārthatve sthite tatsiddhihetukā
AMP185cd yadi nāmāvagamyeta paramāṇvastitā punaḥ ||
AMP186ab tasmād yad gṛhyate vastu yena rūpeṇa sarvadā
AMP186cd tat tathaivābhyupetavyaṃ sāmānyam atha vetarat ||
AMP187ab sattādisāmānyam apekṣya sarvaṃ gotvādi sādhāraṇatām upaiti
AMP187cd tasmād asādhāraṇam akṣagamyaṃ vadan na sāmānyam apahnuvīta || 
AMP188ab sāmānyarupeṇa na gṛhyate cet, kiṃ vāstyasādhāraṇabuddhir atra
AMP188cd yadvastu lokaḥ pratipadyate 'smin dvidhāpi tacchaktyata eva vaktum ||

* autpattikasūtra śabdapariccheda (SBP)

SBP1ab pratyakṣādiṣu vaktavyaṃ śabdamātrasya lakṣaṇam
SBP1cd adatitvariteneha kiṃ śāstrād abhidhīyate ||
SBP2ab sāmānyalakṣaṇaṃ tyaktvā viśeṣasyaiva lakṣaṇam
SBP2cd na śakyaṃ kevalaṃ vaktum ito 'py asya na vācyatā ||
SBP3ab yac coktaṃ śabdavijñānād arthe jñānam itīdṛśamū
SBP3cd aviśiṣṭaṃ viśiṣṭasya na tacchāstrasya lakṣaṇam ||
SBP4ab pravṛttir vā nivṛttir vā nityena kṛtakena vā
SBP4cd puṃsāṃ yenopadiśyeta tacchāstram abhidhīyate ||
SBP5ab svarūpakathanaṃ yat tu kasya cit tatra dṛśyate
SBP5cd tadaṅgatvena tasyāpi śāstratvam avagamyate ||
SBP6ab bhāvanāyāṃ samastāyāṃ vākyād evopajāyate
SBP6cd pravṛttir vā nivṛttir vā tacchāstraṃ na padād yataḥ ||
SBP7ab aparīkṣāmiṣeṇāpi lakṣaṇāni vadannayam
SBP7cd na svatantropayogitvanirapekṣāṇi jalpati ||
SBP8ab tatra yallokavākyasthaṃ kathayecchabdalakṣaṇam
SBP8cd vedaṃ vyākhyātukāmasya tannātīvopayujyate ||
SBP9ab pratyakṣādyupayogaṃ tu varṇamātrāditaḥ puraḥ
SBP9cd śāstrārthajñānavelāyāṃ matvā tallakṣaṇaṃ kṛtam ||
SBP10ab yat tu gāmānayetyādivākyasthaṃ śabdalakṣaṇam
SBP10cd tasya nehopayogo 'sti tasmāc chāstragataṃ kṛtam ||
SBP11ab veśeṣaś ca na sāmānyam antareṇāsti kaś cana
SBP11cd tasmāt tam apy udāhṛtya sāmānyaṃ lakṣayet sukham ||
SBP12ab sāmānyarūpam apy etadadhikārād viśiṣyate
SBP12cd codanā copadeśaś ca śāstram evety udāhṛtam ||
SBP13ab yathā ca codanāśabdo vaidikyām eva vartate
SBP13cd śabdajñānārthavijñānaśabdau śāstre tathā sthitau ||
SBP14ab pratyakṣādyaparīkṣyatve tadantarbhāvahetukam
SBP14cd śāstrasyāpy aparīkṣyatvamanayaiva dhiyoditam ||
SBP15ab tatrānumānam evedaṃ bauddhair vaiśeṣikaiḥ śritam
SBP15cd bhedaḥ sāṃkhyādibhis tv iṣṭo na tūktaṃ bhedakāraṇam ||
SBP16ab pūrvasaṃskārayuktāntyavarṇavākyādikalpanā
SBP16cd vivakṣādi ca dhūmādau nāstīty etena bhinnatā ||
SBP17ab yair uktā tatra vaidharmyavikalpasamajātitā
SBP17cd dhūmānityaviṣāṇyādiviśeṣān na hi bhinnatā ||
SBP18ab tailakṣaṇyaparityāgo yāvan na pratipādyate
SBP18cd tāvad viśeṣamātreṇa vadato jātitā bhavet ||
SBP19ab yatheṣṭaviniyogena pratītir yāpi śabdataḥ
SBP19cd na dhūmāder itīhāpi vyabhicāro 'ṅgavṛttibhiḥ ||
SBP20ab hastasaṃjñādayo ye 'pi yadarthapratipādane
SBP20cd bhaveyuḥ kṛtasaṅketāste na liṅgam iti sthitiḥ ||
SBP21ab puruṣākṣiptatayāṃ ca tathaiva vyabhicāritā
SBP21cd padavaidikavākyānāṃ na satyavyāpitā bhavet ||
SBP22ab sambandhātubhavaś cāyaṃ so 'nyatrāpi vilakṣaṇaḥ
SBP22cd etasmin puruṣāpekṣā deśāpekṣāgnidhūmayoḥ ||
SBP23ab kālādyapekṣayā cānyaḥ uktā cānyair abhinnatā
SBP23cd āptavādāvisaṃvādasāmānyād anumānataḥ ||
SBP24ab na cāpūrvādiśabdānāṃ bhedāt sarvatra bhinnatā
SBP24cd na cehāśvādiśabdebhyo bhedas teṣāṃ pratīyate ||
SBP25ab na cāpy ajñātasambandhaṃ padaṃ kiñ cit prakāśakam
SBP25cd sambandhān anubhūtyāto na syād ananumānatā ||
SBP26ab tulyākāratayāpy atra śabdajñānārthataddhiyām
SBP26cd agnidhūmeṣv adṛṣṭatvān na bhedas tannivāraṇāt ||
SBP27ab pratibimbeṣv anaikānto bimbaṃ yādṛgghi darpaṇe 
SBP27cd tādṛṅ mukhādi budhyante, na cātrānanumānatā ||
SBP28ab pratyakṣatā tadāpy atra tadānyair vyabhicāritā
SBP28cd yatra pādādi bambena gatānām anumīyate ||
SBP29ab ekavākyāt sakṛc coktān nāpy anekasya tatkṣaṇam
SBP29cd syād viruddhāviruddhasya bodhād etasya bhinnātā ||
SBP30ab liṅgasyāpi hi tādrūpyaṃ dṛṣṭaṃ hetuviruddhayoḥ
SBP30cd virodhān nānumānaṃ cet, syād anāgamatāpi te ||
SBP31ab yatra caikārthatā vākye tatra syād anumānatā
SBP31cd sakṛduccarite cāsmin vivakṣaikaiva dṛśyate ||
SBP32ab yas tv anirdhānaṃ ca dhūmādau vyabhicāritam
SBP32cd sa liṅge 'py asphuṭe dṛṣṭas tasmān naitena bhidyate ||
SBP33ab dṛṣṭāntānabhidhānaṃ ca dhūmādau vyabhicāritam
SBP33cd prasiddhatvād dhi tatrāpi na dṛṣṭānto 'bhidhīyate ||
SBP34ab anabhyas te tv apekṣante śabde sambandhinaḥ smṛtim
SBP34cd atra pratyukta ity evaṃ budhyante hi cirāt kva cit ||
SBP35ab paroktā hetavaś cātra nābhedasya nivāritāḥ
SBP35cd śabdānumānayor aikyaṃ dhūmād agnyanumānavat ||
SBP36ab anvayavyatirekābhyām ekapratyakṣadarśanāt
SBP36cd sambandhapūrvakatvāc ca pratipattir ito yataḥ ||
SBP37ab pratyakṣānyapramāṇatvāt tadadṛṣṭārthabodhanāt
SBP37cd sāmānyaviṣayatvāc ca traikālyaviṣayāśrayāt ||
SBP38ab kaiś cin mīmāṃsakair ukto bhedo 'tra viṣayāntarāt
SBP38cd pūrvābhyāṃ hy aparicchinne śāstram arthe pravartate ||
SBP39ab tatrāpi nāgamatvaṃ syāt puruṣokte, tathās tu cet
SBP39cd pratyayaḥ kin nimitto 'rthe, vaktṛbuddheḥ, kuto nv asau ||
SBP40ab na śabdārthasya sāliṅgaṃ na śabdo 'syāḥ kathañ cana
SBP40cd viśeṣo gamyate tābhyāṃ na caitasyānumeyatā ||
SBP41ab tena vaktur abhiprāye pratyakṣādyanirūpite
SBP41cd puruṣoktir api śroturāgamatvaṃ prapadyate ||
SBP42ab na cāpy ananumeyatvam āgamārthasya śakyate
SBP42cd liṅgaṃ hi śabda evāsya dhūmo 'gner iva kalpyate ||
SBP43ab na cāpy ananumeyavāt pramāṇāntaragamyatā
SBP43cd rūpasyāśrāvaṇatvena na hy apratyakṣateṣyate ||
SBP44ab evaṃ sati svayūthyā na ke cin nātiprapañcinaḥ
SBP44cd anumānaviśeṣo 'yam īdṛg dharmasya bodhakaḥ ||
SBP45ab bhaviṣyatyartharūpaṃ tu liṅgaṃ dharme nirākṛtam
SBP45cd saṃjñānumānatecchā tu na duṣyedāgame 'pi naḥ ||
SBP46ab lakṣaṇena tv abhinnatvaṃ yadi śabdānumānayoḥ
SBP46cd vedajñānāpramāṇatvaṃ syād atallakṣaṇatvataḥ ||
SBP47ab āptavādāvisaṃvādasāmānyān nṛvacassu hi
SBP47cd lakṣaṇenānumānatvāt prāmāṇyaṃ siddhimṛcchati ||
SBP48ab vede tv āptanarābhāvāt sambandhānubhavād ṛte
SBP48cd lakṣaṇaṃ nānumānasyety aprāmāṇyaṃ prasajyate ||
SBP49ab nanv ekadeśasatyatve tasya syād anumānatā
SBP49cd vedatvād agnihotrādau vāyukṣepiṣṭhavākyavat ||
SBP50ab nādityayūpe 'naikāntāt, tadvad vā gauṇatā bhavet
SBP50cd nātaḥ pratyanumānānām evaṃ pūrvoktayā viśā ||
SBP51ab tasmāl lakṣaṇabhedena yadi śabdapramāṇatā
SBP51cd samā loke ca vede ca siddhā vedapramāṇatā ||
SBP52ab tena cāptopadeśatvaṃ na syād āgamalakṣaṇam
SBP52cd nāptasya sambhavo vede, loke nāsmāt pramāṇatā ||
SBP53ab purastād varṇitaṃ hy etat, tsmāc chabdena yā matiḥ
SBP53cd tasyāḥ svataḥ pramāṇatvaṃ na cet syād doṣadarśanam ||
SBP54ab anumānena caitasya prāmāṇyaṃ kevalaṃ samam
SBP54cd pade tāvat kṛto yatnaḥ parair ity atra varṇyate ||
SBP55ab viṣayo 'nyādṛśas tāvad dṛśyate liṅgaśabdayoḥ
SBP55cd sāmānyaviṣayatvaṃ ca padasya sthāpayiṣyati ||
SBP56ab dharmādharmaviśiṣṭaś ca liṅgīty etac ca sādhitam 
SBP56cd na tāvad anumānaṃ hi yāvat tadviṣayaṃ na tat ||
SBP57ab sāmānyād atiriktaṃ tu śābde vākyasya gocaraḥ
SBP57cd sāmarthyād anumeyatvād aśrute 'pi padāntare ||
SBP58ab saṃkhyādimān padārthaś cet, na tāvat so 'vyayādiṣu
SBP58cd yatrāpi te pratīyante tatra vyakter viśeṣaṇam ||
SBP59ab padāntarābhidheyasya tādarthyāc ca kriyātmanaḥ
SBP59cd vākyārthe 'pi padaṃ yatra gomadādi prayujyate ||
SBP60ab saty apy atra viśeṣṭatve siddhatvān naivā pakṣatā
SBP60cd tāvān eva hi tatrārtho yaḥ pūrvam avadhāritaḥ ||
SBP61ab bhedabuddheś ca vaiṣamyaṃ prakṛtipratyayārthayoḥ
SBP61cd viśeṣaṇaviśeṣyārthasvātantryagrahaṇaṃ na ca ||
SBP62ab viśeṣyapūrvikā tatra buddhiś cātra viparyayaḥ
SBP62cd atha śabdo 'rthavattvena pakṣaḥ kasmān na kalpyate ||
SBP63ab pratijñārthaikadeśo hi hetus tatra prasajyate
SBP63cd pakṣe dhūmaviśeṣe ca sāmānyaṃ hetur iṣyate ||
SBP64ab śabdatvaṃ gamakaṃ nātra gośabdatvaṃ niṣetsyate
SBP64cd vyaktir eva viśiṣyāto hetuś caikā prasajyate ||
SBP65ab bhaved vyañjakabhedāc cet, na tv evaṃ pratyayo 'sti naḥ
SBP65cd kathaṃ cāsya viśiṣṭatvaṃ na tāvad deśakālataḥ ||
SBP66ab tatpratītiviśiṣṭaś cet, paraṃ kim anumīyate
SBP66cd na pratyāyanaśaktiś ca viśeṣasyānumīyate ||
SBP67ab viśeṣāṇāṃ na śaktir hi saikadeśe 'gnijātivat
SBP67cd sāmānyasyaiva śaktatvaṃ pakṣo hetus tad eva ca ||
SBP68ab tasmād arthaviśiṣṭasya na śabdasyānumeyatā
SBP68cd kathaṃ ca pakṣadharmatvaṃ śabdasyeha nirūpyate ||
SBP69ab na kriyākartṛsambandhād ṛte sambandhanaṃ kva cit
SBP69cd rājā bharttā manuṣyasya tena rājñaḥ sa ucyate ||
SBP70ab vṛkṣas tiṣṭhati śākhāsu tā vā tatreti tasya tāḥ
SBP70cd deśe 'gnimati dhūmasya kartṛtvaṃ bhavanaṃ prati ||
SBP71ab kāryakāraṇabhāvādau kriyā sarvatra vidyate
SBP71cd na cānavagatākāraḥ sambandho 'stīti gamyate ||
SBP72ab na cāsty asati sambandhe ṣaṣṭhītatpuruṣo 'pi vā
SBP72cd tasmān na pakṣadharmo 'yam iti śakyā nirūpaṇā ||
SBP73ab nivṛtte 'nyatra sambandhe ye 'pi tadviṣayātmanā
SBP73cd vadeyuḥ pakṣadharmatvaṃ śabdasyānupalabdhivat ||
SBP74ab tair apy etannirūpyaṃ tu śabdas tadviṣayaḥ katham
SBP74cd na taddeśādisadbhāvo nābhimukhyādi tasya vā ||
SBP75ab tasmād utpādayaty eṣa yato 'rthaviṣayā matim
SBP75cd tena tadviṣayaḥ śabda iti dharmatvakalpanā ||
SBP76ab tatra vācakatāyāṃ ca siddhāyāṃ pakṣadharmatā
SBP76cd na pratītyaṅgatāṃ gacchen na caivam anumānatā ||
SBP77ab gamakatāc ca dharmatvaṃ dharmatvād gamako yadi
SBP77cd syād anyonyāśrayatvaṃ hi tasmān naiṣāpi kalpanā ||
SBP78ab na cāgṛhītasambandhāḥ svarūpavyatirekataḥ
SBP78cd śabdaṃ jānanti yenātra pakṣadharmamatir bhavet ||
SBP79ab na ca svarūpamātreṇa dhūmādeḥ pakṣadharmatā
SBP79cd na cāpi pūrvasambandham apekṣyaiṣā prasajyate ||
SBP80ab dhūmavān ayam ity evam apūrvasyāpi jāyate
SBP80cd pakṣadharmamatiḥ, tena bhidyetottaralakṣaṇāt ||
SBP81ab na tv atra pūrvasambandhād adhikā pakṣadharmatā
SBP81cd na cārthapratyayāt pūrvam ity anaṅgam iyaṃ bhavet ||
SBP82ab na ca dharmī gṛhīto 'tra yena taddharmatā bhavet
SBP82cd parvatādir yathā deśaḥ prāgdharmatvāvadhāraṇāt ||
SBP83ab yaś cātra kathyate dharmī prameyo 'sya sa eva naḥ
SBP83cd na cānavadhṛte tasmiṃs taddharmatvāvadhāraṇam ||
SBP84ab prāk sa cet pakṣadharmatvād gṛhītaḥ kiṃ tataḥ param
SBP84cd paṣadharmādibhir jñātair yena syād anumānitā ||
SBP85ab anvayo na ca śabdasya prameyeṇa nirūpyate 
SBP85cd vyāpāreṇa hi sarveṣām anvitatvaṃ pratīyate ||
SBP86ab yatra dhūmo 'sti tatrāgner astitvenānvayaḥ sphuṭaḥ
SBP86cd na tv evaṃ yatra śabdo 'sti tatrārtho 'stīti niścayaḥ ||
SBP87ab na tāvat tatra deśe 'sau tatkāle vāvagamyate
SBP87cd bhaven nityavibhutvāc cet, sarvārtheṣu ca tat samam ||
SBP88ab tena sarvatra dṛṣṭatvād vyatirekasya cāgateḥ
SBP88cd sarvaśabdair aśeṣārthapratipattiḥ prasajyate ||
SBP89ab athaivaṃ deśakālābhyām asatyatvaprakalpane
SBP89cd vācakapratyayaṃ kaś cid brūyād arthadhiyānvitam ||
SBP90ab naivam apy asti dṛṣṭo hi vināpy arthadhiyā kva cit
SBP90cd vācakapratyayo 'smābhir avyutpannanarān prati ||
SBP91ab dvitīyādiprayoge ca bhaved anvayakalpanā
SBP91cd śatakṛtvaḥ prayukte 'pi na ca dṛṣṭārthadhīḥ kva cit ||
SBP92ab nanu ye jñātasambandhās teṣāṃ dṛṣṭo 'nvayaḥ sphuṭaḥ
SBP92cd yady evam anvayāt pūrvaṃ sambandhaḥ ko 'pi kalpitaḥ ||
SBP93ab nāṅgam arthadhiyām eṣā bhaved anvayakalpanā
SBP93cd anvayādhīnajanmatvam anumānasya ca sthitam ||
SBP94ab jñāte pratītisāmarthye tadvaśād eva jāyate
SBP94cd paścād anvaya ity eṣa kāraṇaṃ katham ucyate ||
SBP95ab tasmāt tannirapekṣaiva śabdaśaktiḥ pratīyate
SBP95cd na ca dhūmānvayāt pūrvaṃ śaktatvam avagamyate ||
SBP96ab vyatireko 'py avijñātād arthāc chabdadhiyau yadi
SBP96cd so 'pi paścāt sthitatvena nārthapratyayasādhanam ||
SBP97ab sambandhaṃ yaṃ tu vakṣyāmastasya nirṇayakāraṇam
SBP97cd syād anvayo 'tirekaś ca na tv arthādhigamasya tau ||
SBP98ab tasmād ananumānatvaṃ cābde pratyakṣavad bhavet
SBP98cd trairūpyarahitatvena tādṛgviṣayavarjanāt ||
SBP99ab sati cāsya pramāṇatve bhedābhedanirūpanā
SBP99cd yuktā na tu padajñānāt padārtho 'tra pramīyate ||
SBP100ab padaṃ prayujyamānaṃ hi caturddhārthe prayujyate
SBP100cd pratyakṣe ca parokṣe ca jñāte 'jñāte 'pi vā purā ||
SBP101ab tatra yat pūrvavijñāte pratyakṣe ca prayujyate
SBP101cd pramite ca prayuktatvād anuvādo 'dhikād vinā ||
SBP102ab adṛṣṭapūrve tv ajñānaṃ sambandhapratyayo 'pi vā
SBP102cd sambandho na ca tasyārthaḥ, yo 'rthaḥ sa tv anyagocaraḥ ||
SBP103ab parokṣe 'nanubhūte ca nābhidheye matir bhavet
SBP103cd parokṣaś cānubhūtaś ca yas tatra smṛtir iṣyate ||
SBP104ab pramite ca pravṛttatvāt smṛter nāsti pramāṇatā
SBP104cd paricchedaphalatvād dhi prāmāṇyam upajāyate ||
SBP105ab tādātvikaparicchedaphalatvena pramāṇatā
SBP105cd pratyabhijñānavat kasmāt smṛter api na kalpyate ||
SBP106ab yāvān pūrvaparicchinnas tāvān evāvadhāryate
SBP106cd smṛtyā tadanusāreṇa tadāsattve 'sya naiva dhīḥ ||
SBP107ab padam abhyadhikābhāvāt smārakān na viśiṣyate
SBP107cd padādhikyaṃ bhavet kiñ cit tatpadasya na gocaraḥ ||
SBP108ab prāṇam anumānaṃ vā yady api syāt padānmitiḥ
SBP108cd vākyārthasyāgamārthatvād doṣo nāgamavādinām ||
SBP109ab vākyārthe tu padārthebhyaḥ sambandhānubhavād ṛte
SBP109cd buddhir utpadyate tena bhinnā 'sāvakṣabuddhivat ||
SBP110ab vākyādhikaraṇe cāsya hetoḥ siddhir bhaviṣyati
SBP110cd sarveṣāṃ ca paroktānāṃ vākyabuddhāvasiddhatā ||
SBP111ab vākyeṣv adṛṣṭeṣv api sārthakeṣu padārthavinmātratayā pratītim
SBP111cd dṛṣṭvānumānavyatirekabhītāḥ kliṣṭāḥ padābhedavicāraṇāyām ||

* autpattikasūtra upamānapariccheda (UMP)

UMP1ab kīdṛggavaya ityevaṃ pṛṣṭo nāgarikair yadi
UMP1cd bravītyāraṇyako vākyaṃ yathā gaur gavayas tathā || 
UMP2ab etasminn upamānatvaṃ prasiddhaṃ śabare punaḥ
UMP2cd tasyāgamābahirbhāvād anyathaivopavarṇitam ||
UMP3ab puruṣapratyayenaiva tatrārthaḥ sampratīyate
UMP3cd tadīyavacanatvena tasmād āgama eva saḥ ||
UMP4ab sadṛśād upajāyeta yā matiḥ sadṛśāntare
UMP4cd dhyānādismṛtitulyatvāt sā pramāṇaṃ kathaṃ bhavet ||
UMP5ab deśakālādibhedena yathānyatra viśiṣyate
UMP5cd prameyaṃ naivam asty atra nagarasthānusārataḥ ||
UMP6ab śrutātideśavākyānām āraṇye gavaye matiḥ
UMP6cd yā sopamānaṃ keṣāñ cid gosādṛśyānurañjitā ||
UMP7ab pratyakṣo gavayas tāvat sādṛśyasmṛtir atra tu
UMP7cd nanu sādṛśyayukte 'rthe na smṛtir nendriyād gatiḥ ||
UMP8ab pūrvavākyārthavijñānān nādhikyaṃ gavaye yadi
UMP8cd smaraṇād aviśiṣṭatvāt saṅgater na pramāṇatā ||
UMP9ab atha tv adhikatā kā cit pratyakṣādivaśād bhavet
UMP9cd yāvaddhīndriyasambandhas tat pratyakṣam iti sthitam ||
UMP10ab syaryamāṇasya cāṃśasya vivedenāpramāṇatā
UMP10cd śrutātideśavākyatvaṃ na cātīvopayujyate ||
UMP11ab ye 'pi hy aśrutatadvākyās teṣām api bhavaty ayam
UMP11cd pratyakṣadṛṣṭagotvānāṃ vane gavayadarśinām ||
UMP12ab atha saṃjñānusandhānaṃ teṣāṃ nāstīti varṇyate
UMP12cd na nāma vastu tat tāvat sarvathā taiḥ pratīyate ||
UMP13ab na ca śabdārthasambandhaḥ prameyo 'tra tadeṣyate
UMP13cd sādṛśyāvadhṛte vākye vākyād avagato hy asau ||
UMP14ab na cāsya pratyabhijñānaṃ punarutpadyate vane
UMP14cd śaktyor atīndriyatvena smṛtir eva hi seṣyate ||
UMP15ab śabdānuviddhabodhe 'pi pratyakṣam upapāditam
UMP15cd tasmāt sādṛśyayuktārthaḥ prameyo 'pūrva ucyatām ||
UMP16ab vyavasāyātmakatvaṃ tu pratyakṣasya yadeṣyate
UMP16cd jātyādivat tadā tena sādṛśyaṃ kiṃ na mīyate ||
UMP17ab pratyakṣābhāsam etat tu nirvikalpakavādinām
UMP17cd prameyavastvabhāvāc ca nābhipretā pramāṇatā ||
UMP18ab sādṛśyasyāpi vastutvaṃ na śakyam apabādhitum
UMP18cd bhūyo 'vayavasāmānyayogo jātyantarasya tat ||
UMP19ab sadṛśāvayavatvaṃ tu yatra padmadalākṣivat
UMP19cd tat svāvayavasāmānyabhūmnā teṣā bhaviṣyati ||
UMP20ab evaṃ jātiguṇadravyakriyāśaktisvadharmataḥ
UMP20cd ekaikadvitrisāmastyabhedād etasya citratā ||
UMP21ab na dharmā eva sādṛśyaṃ bhūyastā vā tadāśrayā
UMP21cd bhūyastvavaddhi jātyādi sadṛśatvena dṛśyate ||
UMP22ab yamayoḥ katham etac ced, dṛṣṭatvāt kim ihocyate
UMP22cd kva cid dhi bhūyasām etat kva cid alpīyasām api ||
UMP23ab naitāvatā viśeṣeṇa vastutvaṃ tasya hīyate
UMP23cd sāmānyāny api caitāni nāśīnyāśrayanāśataḥ ||
UMP24ab anantāśrayayogāc ca na nāśo 'nyatra vidyate
UMP24cd tena sarvaṃ na sāmānyaṃ nityatvena prakalpyate ||
UMP25ab sāmānyānāṃ na vā nāśaḥ kva cid abhyupagamyate
UMP25cd sarvasya hy āśrayaḥ kaś cid asti deśāntarādiṣu ||
UMP26ab teṣāṃ bhūyas tayā cedaṃ sādṛśyam atiricyate
UMP26cd tāni vyastāni santy evaṃ pratyakṣe 'pi kva cit kva cit ||
UMP27ab sadṛśāvayavatvaṃ tu yatra nāma pratīyate
UMP27cd tad apy avayavānāṃ syāt samānavayavāntaraiḥ ||
UMP28ab evaṃ tāvad yato nāsti parābhedaprakalpanā
UMP28cd tataḥ paraṃ tu sāmānyaṃ bhavet sādṛśyavarjitam ||
UMP29ab pradhānānāṃ tu sāmānyaṃ yatraikaṃ sampratīyate
UMP29cd sa eveti bhavet tatra tadbhede sadṛśatvadhīḥ ||
UMP30ab citrādau yatra sādṛśyaṃ sāmānyaṃ tatra kiṃ bhavet
UMP30cd tatrāpi pṛthivīvarṇaviśeṣādisamānatā || 
UMP31ab rūpagandharasānāṃ ca kasya cit tulyatā kva cit
UMP31cd nāvaśyaṃ sarvasāmānyāt sādṛśyam upajāyate ||
UMP32ab pṛthivyādiṣu caiteṣāṃ satām eva svabhāvataḥ
UMP32cd pariṇāmādibhir vyaktir yathādṛṣṭyavadhāryate ||
UMP33ab na hi śaktyātmanā kiñ cid asajjama prapadyate
UMP33cd dharmāṇāṃ na ca nānātvam, asti cāvāntararasthitiḥ ||
UMP34ab vastutve sati cāsyaivaṃ sambandhasya ca cakṣuṣā
UMP34cd dvayor ekatra vā dṛṣṭeḥ pratyakṣatvaṃ na vāryate ||
UMP35ab sāmānyavac ca sādṛśyam ekaikatra samāpte
UMP35cd pratiyoginyadṛṣṭe 'pi tasmāt tadupapadyate ||
UMP36ab tatra yady api gāṃ smṛtvā tadbhānam upajāyate
UMP36cd sannidhergavayasthatvād bhaved indriyagocaraḥ ||
UMP37ab tasmād yat smaryate tat syāt sādṛśyena viśeṣitam
UMP37cd prameyam upamānasya sādṛśyaṃ vā tadanvatam ||
UMP38ab pratyakṣeṇāvabuddhe 'pi sādṛśye gavi ca smṛteḥ
UMP38cd viśiṣṭasyānyato 'siddher upamānanapramāṇatā ||
UMP39ab pratyakṣe 'pi yathā deśe smaryamāṇe ca pāvake
UMP39cd viśiṣṭaviṣayatvena nānumānāpramāṇatā ||
UMP40ab yatra tv asadṛśād eva kalpayitvopajāyate
UMP40cd sādṛśyapratyayas tatra tadābhāsatvakalpanā ||
UMP41ab bādhakapratyayāc caiṣā sādṛśyābhāsatā matā
UMP41cd yathā palālakūṭasya sādṛśyaṃ kuñjarādinā ||
UMP42ab samīpastho 'pi jānāti sādṛśyaṃ neti tatra hi
UMP42cd na bādhyate samīpādau yat tu sādṛśyam eva tat ||
UMP43ab na caitasyānumānatvaṃ pakṣadharmādyasambhavāt
UMP43cd prāk prameyasya sādṛśyaṃ na dharmatvena gṛhyate ||
UMP44ab gavaye gṛhyamāṇaṃ ca na gavām anumāpakam
UMP44cd pratijñārthaikadeśatvād gogatasya na liṅgatā ||
UMP45ab gavayaś cāpy asambandhān na gor liṅgatvamṛcchati
UMP45cd sādṛśyaṃ na ca sarveṇa pūrvaṃ dṛṣṭaṃ tadanvayi ||
UMP46ab ekasminn api dṛṣṭe 'rthe dvitīyaṃ paśyato vane
UMP46cd sādṛśyena sahaivāsmiṃs tadaivotpadyate matiḥ ||
UMP47ab śṛṅgitvāder athocyeta sambandhāl liṅgatā gavi
UMP47cd na, teṣāṃ gavayajñānavyāpāraṃ pratyupakṣayāt ||
UMP48ab yadi tebhyaḥ pratītiḥ syān niḥsādṛśyaiva sā bhavet
UMP48cd na gauḥ śṛṅgādisadṛśī sadṛśī gavayena tu ||
UMP49ab sadṛśapratyayaṃ dṛṣṭvā śṛṅgādipratyayāt param
UMP49cd gavayapratyayād eva gojñānam upajāyate ||
UMP50ab sadṛśāvayavatve tu teṣām evopamā bhavet
UMP50cd na ca śṛṅgādayo yatra tatra gaur anumīyate ||
UMP51ab itthaṃ cānumimānasya bhrāntajñānaṃ prasajyate
UMP51cd nagarasthe tu gojñānaṃ smaraṇān nātivartate ||
UMP52ab bhinnānumānād upameyam uktam, sauryādivākyair asahāyi dṛṣṭam
UMP52cd sādṛśyato 'gnyādiyutaṃ kathaṃ nu, pratyāyayed ity upayujyate naḥ ||
UMP53ab pratinidhir api caivaṃ vrīhisādṛśyayogād bhavati tadapacāre yatra nīvārajātau
UMP53cd tad api phalam abhīṣṭaṃ lakṣaṇasyopamāyāḥ pratikṛtir api gauṇair bodhyate yatra cānyaiḥ ||
UMP54ab matir api ca tathaiva drāgivotpadyate 'sminn
UMP54cd itaraviṣayabodhe 'saty apītthaṃ ca bādhaḥ ||

* autpattikasūtra arthāpattipariccheda (AAP)
 {fehlt}

* autpattikasūtra abhāvapariccheda (ABH)

ABH1ab pramāṇapañcakaṃ yatra vasturūpe na jāyate
ABH1cd vastusattāvabodhārthaṃ tatrābhāvapramāṇatā ||
ABH2ab vastvasaṅkarasiddhiś ca tatprāmāṇyasamāśrayā
ABH2cd kṣīre dadhyādi yan nāsti prāgabhāvaḥ sa ucyate || 
ABH3ab nāstitā payaso dadhni pradhvaṃsābhāva iṣyate
ABH3cd gavi yo 'śvādyabhāvas tu so 'nyonyābhāva ucyate ||
ABH4ab śiraso 'vayavā nimnā vṛddhikāṭhinyavarjitāḥ
ABH4cd śaśaśṛṅgādirūpeṇa so 'tyantābhāva ucyate ||
ABH5ab kṣīre dadhi bhaved evaṃ dadhni kṣīraṃ ghaṭe paṭaḥ
ABH5cd śaśe śṛṅgaṃ pṛthivyādau caitanyaṃ mūrtir ātmani ||
ABH6ab apsu gandho rasaś cāgnau vāyau rūpeṇa tau saha
ABH6cd vyomni saṃsparśitā te ca na ced asya pramāṇatā ||
ABH7ab na ca syād vyavahāro 'yaṃ kāraṇādivibhāgataḥ
ABH7cd prāgabhāvādibhedena nābhāvo bhidyate yadi ||
ABH8ab na cāvastuna ete syur bhedās tenāsya vastutā
ABH8cd kāryādīnām abhāvaḥ ko yo 'bhāvaḥ kāraṇāditaḥ ||
ABH9ab yadvānuvṛttivyāvṛttibuddhigrāhyo yatas tv ayam
ABH9cd tasmād gavādivad vastu, prameyatvāc ca gamyate ||
ABH10ab na caupacārikatvaṃ vā bhrāntir vāpi yadṛcchayā
ABH10cd bhavaty ato na sāmānyaviśeṣātmakatā mṛṣā ||
ABH11ab pratyakṣāder anutpattiḥ pramāṇābhāva ucyate
ABH11cd sātmanaḥ pariṇāmo vā vijñānaṃ vākyavastuni ||
ABH12ab svarūpapararūpābhyāṃ nityaṃ sadasadātmake
ABH12cd vastuni jñāyate kaiś cid rūpaṃ kiñ cit kadā cana ||
ABH13ab yasya yatra yadodbhūtir jighṛkṣā vopajāyate
ABH13cd cetyate 'nubhavas tasy tena ca vyapadiśyate ||
ABH14ab tasyopakārakatvena varttate 'śastadetaraḥ
ABH14cd ubhayor api saṃvittāv ubhayānugamo 'sti hi ||
ABH15ab ayam eveti yo hy eṣa bhāve bhavati nirṇayaḥ
ABH15cd naiṣa vastvantarābhāvasaṃvittyanugamād ṛte ||
ABH16ab nāstīty api ca saṃvittir na vastvanugamād ṛte
ABH16cd jñānaṃ na jāyate kiñ cid upaṣṭambhanavarjitam ||
ABH17ab pratyakṣādyavatāras tu bhāvāṃśo gṛhyate yadā
ABH17cd vyāpāras tadanutpatter abhāvāṃśe jighṛkṣite ||
ABH18ab na tāvad indriyair eṣā nāstīty utpadyate matiḥ
ABH18cd bhāvāṃśenaiva saṃyogo yogyatvādindriyasya hi ||
ABH19ab nanu bhāvād abhinnatvāt samprayogo 'sti tena ca
ABH19cd na hy atyantam abhedo 'sti rūpādivad ihāpi naḥ ||
ABH20ab dharmayor bheda iṣṭo hi dharmyabhede 'pi naḥ sthite
ABH20cd udbhavābhibhavātmatvād grahaṇaṃ cāvatiṣṭhate ||
ABH21ab idam eva nimittaṃ ca vivekasya pratīyate
ABH21cd bhāvābhāvadhiyor akṣaiḥ sambandho 'kṣānapekṣaṇam ||
ABH22ab rūpāder api bhedaṃ ca ke cid grāhakabhedataḥ
ABH22cd varṇayanti yathaikasya puṃsaḥ putrādirūpatām ||
ABH23ab buddhimātrakṛto bhedo rūpādau nityam eva hi
ABH23cd na ca deśādyabhinnānāṃ samudāyāvakalanā ||
ABH24ab sadguṇadravyarūpeṇa rūpāder ekateṣyate
ABH24cd svarūpāpekṣayā caiṣāṃ parasparavibhinnatā ||
ABH25ab yadi tadvadapekṣātra na syād bhedo 'tra naiva hi
ABH25cd sadsadrūpatā buddher bhaved anyataratra naḥ ||
ABH26ab tatsambandhe sad ityevaṃ tadrūpatvaṃ pratīyate
ABH26cd nāsty atredam itīdaṃ tu tadasaṃyogahetukam ||
ABH27ab gṛhītvā vastusadbhāvaṃ smṛtvā ca pratiyoginam
ABH27cd mānasaṃ nāstitājñānaṃ jāyate 'kṣānapekṣaṇāt ||
ABH28ab svarūpamātraṃ dṛṣṭvāpi paścāt kiñ cit smarann api
ABH28cd tatrānyanāstitāṃ pṛṣṭas tadaiva pratipadyate ||
ABH29ab na cāpy atrānumānatvaṃ liṅgābhāvāt pratīyate
ABH29cd bhāvāṃśo nanu liṅgaṃ syāt, tadānīṃ nājighṛkṣaṇāt ||
ABH30ab abhāvāvagater janma bhāvāṃśe hy ajighṛkṣite
ABH30cd tasmin pratīyamāne tu nābhāve jāyate matiḥ ||
ABH31ab na caiṣa prakṣadharmatvaṃ padavat pratipadyate
ABH31cd saha sarvair abhāvaiś ca bhāvo naikāntato gataḥ || 
ABH32ab kva cid bhāve 'pi sadbhāvo jñāto yasya kadā cana
ABH32cd tasyābhāvo 'pi tatraiva kadā cid avagamyate ||
ABH33ab yatrāpy adṛṣṭapūrvatvaṃ yadabhāvasya tatra ca
ABH33cd tadabhāvamatir dṛṣṭā sambandhe 'kṣānapekṣayā ||
ABH34ab kasya cid yadi bhāvasya syād abhāvena kena cit
ABH34cd sambandhadarśanam, tatra sarvamānaṃ prasajyate ||
ABH35ab gṛhīte 'pi ca bhāvāṃśe naivābhāve 'nyavastunaḥ
ABH35cd sarvatra matir ityevaṃ vyabhicārād aliṅgatā ||
ABH36ab sambandhe gṛhyamāṇe ca sambandhigrahaṇaṃ dhruvam
ABH36cd tatrābhāvamatiḥ kena pramāṇopajāyate ||
ABH37ab tadānīṃ na hi liṅgena sambandhigrahaṇaṃ bhavet
ABH37cd tatrāvaśyam abhāvasya pramāṇāntarato gatiḥ ||
ABH38ab pratyakṣāder anutpattir na tu liṅgaṃ bhaviṣyati
ABH38cd na viśeṣaṇasambandhas tasyāḥ sāmānyato bhavet ||
ABH39ab na cāpy abhāvasāmānye pramāṇam upajāyate
ABH39cd vyabhicārād viśeṣās tu pratīyeran kathaṃ tayā ||
ABH40ab na cānavagataṃ liṅgaṃ gṛhyate ced asāv api
ABH40cd abhāvatvād abhāvena gṛhyetānyena hetunā ||
ABH41ab sa cānyena grahītavyo nāgṛhīte hi liṅgatā
ABH41cd tadgṛhītir hi liṅgena syād anyenety anantatā ||
ABH42ab liṅgābhāve tathaiva syād anavastheyam ity ataḥ
ABH42cd kvāpy asya syāt pramāṇatvaṃ liṅgatvena vinā dhruvam ||
ABH43ab nāstīti dhīḥ phalaṃ caiṣā pratyakṣāder ajanmanaḥ
ABH43cd tasyaiva ca pramāṇatvam ānantaryāt pratīyate ||
ABH44ab trilakṣaṇena yā buddhir janyate sānumeṣyate
ABH44cd na cānutpattirūpasya kāraṇāpekṣitā kva cit ||
ABH45ab mānaṃ katham abhāvaś cet, prameyaṃ cāsya kīdṛśam
ABH45cd meyo yadvadabhavo hi mānam apy evam iṣyatām ||
ABH46ab bhāvātmake tathā meye nābhāvasya pramāṇatā
ABH46cd tathābhāvaprameye 'pi na bhāvasya pramāṇatā ||
ABH47ab bhāvātmakasya mānatvaṃ na ca rājājñayā sthitam
ABH47cd paricchedaphalatvād dhi prāmāṇyaṃ syād dvayor api ||
ABH48ab yadi cāsya pramāṇatvam abhāvatvena neṣyate
ABH48cd vastunaḥ kāraṇatvaṃ hi dṛṣṭam ity abhimānitā ||
ABH49ab na liṅgatvaprameyatve bhavetāṃ tadvad eva hi
ABH49cd tathā sati ca pūrvokto vyavahāro na sidhyati ||
ABH50ab pramāṇānām anutpatter nābhāvasyāpi dharmatā
ABH50cd yatrābhāvo 'sti tenāsyāḥ sambandho naiva vidyate ||
ABH51ab yo na sannihitas tatra tasya dharmo bhaved iyam
ABH51cd na ca tasya prameyatvaṃ dharmadharmitvavarjanāt ||
ABH52ab abhāvena tu sambandho bhavet tadviṣayatvataḥ
ABH52cd tajjānād viṣayatvaṃ ca jñāne meyaṃ na vidyate ||
ABH53ab saṃyogasamavāyādisambandho naiva vidyate
ABH53cd nāgṛhīte hi dharmatvaṃ gṛhīte siddhasādhanam ||
ABH54ab abhāvaśabdavācyatvāt pratyakṣādeś ca bhidyate
ABH54cd pramāṇānām abhāvo hi prameyāṇām abhāvavat ||
ABH55ab abhāvo vā pramāṇena svānurūpeṇa mīyate
ABH55cd prameyatvād yathā bhāvas tasmād bhāvātmakāt pṛthak ||
ABH56ab karmāṇi sarvāṇi phalaiḥ samastaiḥ sarvair yathāvac ca yadaṅgakāṇḍaiḥ
ABH56cd na saṅgatānīha parasparaṃ ca nāṅgaṃ tadetat prabhavaṃ kratūnām ||
ABH57ab yuktyāgamābhyām iti tarkito 'yaṃ pramāṇaṣaṭkaṃ pravibhajya bhāṣye
ABH57cd tato 'dhikaṃ yad dvayam iṣṭam anyair bhedo na tasyety api siddham etat ||
ABH58ab iha bhavati śatādau sambhavādyāsahasrānmatir aviyutabhāvāt sānumānād abhinnā
ABH58cd jagati bahu na tathyaṃ nityam aitihyam uktaṃ bhavati tu yadi satyaṃ nāgamād bhidyate tat ||

* autpattikasūtra citrākṣepavāda (CAV)

CAV1ab paralokaphalāḥ pūrvam ākṣiptāś codanāḥ paraiḥ 
CAV1cd idānīm aihikākṣepaḥ sūtrakāreṇa codyate ||
CAV2ab citrāpaśuphalatvādiviṣayāś codaṇā mṛṣā
CAV2cd pratyakṣādyadhikāre 'pi tair arthāsaṅgatir yataḥ ||
CAV3ab yadīdṛk tanmṛṣā dṛṣṭaṃ vipralipsor yathā vacaḥ
CAV3cd nadītīre phalānīti tatrādṛśyāni tāni cet ||
CAV4ab na vā paśuphalā citrā svakāle tadadānaḥ
CAV4cd snānabhujyādivat te 'pi tatsādhyā na bhavanti vā ||
CAV5ab tadutpattāvasadbhāvāt svarge tṛptisukhādivat
CAV5cd vaidharmyeṇobhayatrāpi bhavetāṃ sukham ardane ||
CAV6ab ānantaryam ayuktaṃ cet, na sāmarthyāvabodhanāt
CAV6cd śabdaikadeśabhūtena tena tat pratipāditam ||
CAV7ab kālāntarānupādānāt karmasvābhāvyato 'pi ca
CAV7cd codyamānasya citrāder ānantaryaṃ viśeṣaṇam ||
CAV8ab atra tāvadasaṃvādo virodhaś cottarasya tu
CAV8cd svargayānaviruddho hi bhasmībhāvo 'tra dṛśyate ||
CAV9ab yajñāyudhivaco mithyā pratyakṣeṇa virodhataḥ
CAV9cd sādharmyeṇa śilāvākyaṃ vaidharmyeṇāptabhāṣitam ||
CAV10ab śarīrād yadi cānyaḥ syān nāsau yajñāyudhī bhavet
CAV10cd na cāsya yajamānatvaṃ sadbhāvo 'pi ca durlabhaḥ ||
CAV11ab yadi syād vidhiśabdo 'tra naivādarśanato bhavet
CAV11cd viśeṣo 'syeti bhedena nopāttaṃ syād idaṃ tataḥ ||
CAV12ab vidhiśabde bhaviṣyattvaṃ phalasya parikalpya hi
CAV12cd virodhaparihāraḥ syād vartamāne 'pi nāsty asau ||
CAV13ab phalaṃ ca na bhaved evaṃ bhasmībhāvād vidhāv api
CAV13cd tatsāmarthyena yā cānyā kalpanā tāṃ niṣedhati ||
CAV14ab prāyaś caivamprakāratvam arthavādeṣu dṛśyate
CAV14cd mantreṣu ceti te sarve pakṣīkāryāḥ prayatnaḥ ||
CAV15ab evaṃ saty agnihotrādivākyeṣv api mṛṣārthatā
CAV15cd vedavākyaikadeśatvāc citrādivacaneṣv api ||

* autpattikasūtra sambandhākṣepavāda (SAV)

SAV1ab svapakṣasādhanaṃ tāvat na mṛṣā vaidikaṃ vacaḥ
SAV1cd svārthe vaktranapekṣatvāt padārthapadabuddhivat ||
SAV2ab tatkṛtaḥ pratyayaḥ samyaṅ nityavākyodbhavatvataḥ
SAV2cd vākyabuddhivad eva atra pūrvoktāś cāpi hetavaḥ ||
SAV3ab nityān śabdārthasambandhānāśrityoktena hetunā
SAV3cd svataḥ prāmāṇyasiddhyartham aprāmāṇye nirkṛte ||
SAV4ab asambandhodbhavatvena paro mithyātvam abravīt
SAV4cd sambandho 'sti ca nityaś cety uktam autpattikādinā ||
SAV5ab mithyā tv asya nirāsārthaṃ tatparair neṣyate dvayam
SAV5cd naiva cāsty atra sambandhaḥ kṛtako veti vakṣyate ||
SAV6ab asambhavena śeṣāṇāṃ saṃśleṣaḥ pariśiṣyate
SAV6cd asminn eva ca sambandhe pratītir laukiko dhruvā ||
SAV7ab tanniṣedhamataḥ prāha na śabdo 'rthena saṅgataḥ
SAV7cd taddeśānantarādṛṣṭer vindhyo himavatā yathā ||
SAV8ab evam artho dvayaṃ vāpi sādhanīyam asaṅgatam
SAV8cd kṣuretyādi ca siddhyarthahetor uktam athāparaḥ ||
SAV9ab śaktirūpaṃ gṛhītvāha saṃśleṣo yadi vāryate
SAV9cd sambandhasiddhasādhyatvam atha sambandhamātrakam ||
SAV10ab pitāputrādisambandhair anekāntaḥ prasajyate
SAV10cd ekabhūmyādisambandhād dṛṣṭānte sādhyahīnatā ||
SAV11ab vācyavācakasambandhaniṣedhe lokabādhanam
SAV11cd virodhaś ca svavākyena na hi sambandhavarjitaiḥ ||
SAV12ab pratijñārthaṃ padaiḥ śākyaḥ pratīpādayituṃ paraḥ
SAV12cd abhidhānakriyāyāṃ hi karmatvaṃ vācyasaṃśritam ||
SAV13ab śabdānāṃ karaṇatvaṃ vā kartṛtvaṃ vā nirūpitam
SAV13cd pratipattāv upādānāt sāhitye ca vivakṣite || 
SAV14ab niyamyate yadekasyāṃ sambandhaḥ so 'rthaśabdayoḥ
SAV14cd tatra yady apy asambandhaḥ kārakāṇāṃ parasparam ||
SAV15ab tathāpi yatkriyā tasyām upakāryopakāritā
SAV15cd sa kriyāsaṅgateḥ paścāt sambandhaḥ kīrtyate tayoḥ ||
SAV16ab na cātrāpy avinābhāva upayogīti sādhitam
SAV16cd saṃjñeti gamakatvaṃ cen na tadaṅgam iyaṃ bhavet ||
SAV17ab gamayantīṃ śrutiṃ dṛṣṭvā kalpyate vyavahārataḥ
SAV17cd na caiṣā gamayatyarthaṃ sambandhe 'navadhārite ||
SAV18ab tasmād gamakatā paścād dhūmāder iva jāyate
SAV18cd sānaṅgaṃ tadvad eva syād neyaṃ dhūmādibhiḥ samā ||
SAV19ab nirūpite 'vinābhāve tatra tatkāritā hy asau
SAV19cd gamakatvena pūrvaṃ ca tatra notpadyate matiḥ ||
SAV20ab iha vācakatāyāḥ prāṅ nāvinābhāvitāmatiḥ
SAV20cd yad eva ceha sambandhaṃ vṛddhebhyaḥ pratipadyate ||
SAV21ab tadaiva gamako 'syāyam iti nānyasvarūpataḥ
SAV21cd kathayanti kva cit tāvad boddhavyo 'smād ayaṃ tv iti ||
SAV22ab kva cid vācaka ity evaṃ vācyo 'yam iti cocyate
SAV22cd kva cid uccaritācchabdād dṛṣṭvārthaviṣayāṃ kriyām ||
SAV23ab keṣāñ cit tatra boddhṛtvam anumānāt pratīyate
SAV23cd etenāsmād yataḥ śabdād artho 'yam avadhāritaḥ ||
SAV24ab tena nūnam imau siddhau vācyavācakaśaktikau
SAV24cd itthaṃ vācakatā siddhā saṅkīrṇāpi tataḥ param ||
SAV25ab anvayavyatirekābhyāṃ niṣkṛṣṭe 'rthe niyamyate
SAV25cd bahujātiguṇadravyakarmabhedāvalamvinaḥ ||
SAV26ab pratyayāt sahasā jātā śrautalākṣaṇikātmakāt
SAV26cd na lokaḥ kāranābhāvān nirdhārayitum icchati ||
SAV27ab balābalādisiddhyarthaṃ vākyajñāstu viviñcate
SAV27cd kakṣāntaritasāmānyaviśeṣeṣu hi durbalaḥ ||
SAV28ab sāmānyavacanaḥ śabdo jāyate lakṣaṇābālāt
SAV28cd tenāvaśyaṃ vivektavyaṃ jāyate lakṣaṇābalāt ||
SAV29ab kiyad vā nityasambandhād abhidheyena lakṣyate
SAV29cd tatra prayogabāhulyāt tadviśeṣeṣv asatsv api ||
SAV30ab prayogāt parasāmānye sati vācyaprayogataḥ
SAV30cd sāsnādyekārthasambandhigotvamātrasya vācakaḥ ||
SAV31ab gośabda iti vijñānam anvayavyatirekajam
SAV31cd tasmād gamakataivādau abhidhāyakatā punaḥ ||
SAV32ab tannimitteti sambandhaḥ saṃjñāsaṃjñitvalakṣaṇaḥ
SAV32cd sambandhaniyamo 'yaṃ tu yā 'vinābhāvitocyate ||
SAV33ab sambandhagrahaṇāt pūrva yasmān na gamayaty ataḥ
SAV33cd gavāder nābhidhāśaktir devadattapade yathā ||
SAV34ab yathaiva gamakaḥ śabdo vyavahārāt pratīyate
SAV34cd tathaiva śaktivijñānaṃ tasyopāyo 'vagamyate ||
SAV35ab svarūpagrahaṇaṃ cāsya yathā vyāpriyate phale
SAV35cd tathā sambandhivijñānaṃ nāśaktis tatkṛtā bhavet ||
SAV36ab yatsādhakatamatvena kasya cit kiñ cid ucyate
SAV36cd tasyānugrāhakāpekṣā na svaśaktivighātinī ||
SAV37ab na hi tat kāraṇaṃ loke vede vā kiñ cid īdṛśam
SAV37cd itikartavyatāsādhye yasya nānugrahe 'rthitā ||
SAV38ab pratyātmaniyatatvāc ca yathaiva karaṇaṃ bhavet
SAV38cd bāhyāntaravibhāgena kva cit syād vā vivakṣayā ||
SAV39ab udvigno hy andhakāreṇa kaś cid evaṃ bravīty api
SAV39cd kiṃ cakṣuṣā mamaitena dṛṣṭaṃ dīpena yanmayā ||
SAV40ab nityavṛttau tu nāndhānāṃ dṛṣṭir dīpaśatair api
SAV40cd rūpādidarśane yasmāt tasmāc cakṣuḥ prakāśakam ||
SAV41ab śarīrātmamanoyogād asādhāraṇātābalāt
SAV41cd vijñānāsattibhāvāc ca cakṣuḥ kāraṇam iṣyate ||
SAV42ab tathaivehāpi sambandhajñānam aṅgaṃ prasiddhitaḥ
SAV42cd gauravāt karaṇatvena mataṃ cet kena vāryate || 
SAV43ab yathā cakṣur itīdaṃ tu vyabhicāritvam ucyate
SAV43cd devadatte 'pi cāvyaktāṃ śaktim icchanti yuktitaḥ ||
SAV44ab prakāśe 'vasthite bāhye nāndho rūpaṃ pratīyate
SAV44cd phalānantaryataś cāpi cakṣuḥ karaṇam iṣyate ||
SAV45ab puruṣādhīnavijñānas tebhyaḥ prāganirūpitaḥ
SAV45cd yaḥ saṃjñāsaṃjñisambandhaḥ sa ceṣṭaś ced dhruvaṃ kṛtaḥ ||
SAV46ab bhinnadeśādyadhiṣṭhānād yathā rajjughaṭādiṣu
SAV46cd samaṃ nāsty anayoḥ kiñ cit tenāsaṅgatatā svataḥ ||

* autpattikasūtra sphoṭavāda (SPH)

SPH1ab ādhārātmani vijñāte sukham ādheyabodhanam
SPH1cd tasyaiva tāvat prastāvād atha gaur ity ato 'bravīt ||
SPH2ab pratyakṣe 'pi visaṃvādo yeṣāṃ kaḥ svayam uttaram
SPH2cd tebhyo dadyād iti jñātvā vṛddhānāṃ matam abravīt ||
SPH3ab tatrārthapratyayadvāraṃ kṛtaṃ śabdanirūpaṇam
SPH3cd yair āsatāṃ tu te tāvat pratyakṣeṇa parīkṣyate ||
SPH4ab pratyakṣaṃ nāsamarthaṃ nastena cārthe 'vadhārite
SPH4cd na hetur balavān anyaḥ parīkṣyeta yatas tataḥ ||
SPH5ab tasmāc chrotraparicchinno yady arthaṃ gamayen na vā
SPH5cd sarvathā tasya śabdatvaṃ lokasiddhaṃ na hīyate ||
SPH6ab yadi tv arthagatau śaktir na syād asya tataḥ punaḥ
SPH6cd vastvantaraṃ prakalpyeta vinā śabdaprasiddhitaḥ ||
SPH7ab agnyādīn gamayanto 'pi śabdā dhūmādayo na hi
SPH7cd na vā 'pratyāyakatvāt syād ekavarṇeṣv aśabdatā ||
SPH8ab na ca prāgarthavijñānāś chotragrāhye na śabdadhīḥ
SPH8cd na cārthajñānataḥ paścād aśrautre 'pi ca śabdatā ||
SPH9ab parasparānapekṣāś ca śrotrabuddhyā svarūpataḥ
SPH9cd varṇā evāvagamyante na pūrvāparavastunī ||
SPH10ab alpīyasāpi yatnena śabdam uccaritaṃ matiḥ
SPH10cd yadi vā gṛhṇāti varṇaṃ vā sakalaṃ sphuṭam ||
SPH11ab pṛthaṅ na copalabhyante varṇasyāvayavāḥ kva cit
SPH11cd na ca varṇeṣv anusyūtā dṛśyante tantuvat paṭe ||
SPH12ab teṣām anupalabdheś ca na jñātā liṅgasaṅgatiḥ
SPH12cd nāgamas tatparaś cāsti nādṛṣṭe copamā kva cit ||
SPH13ab na cāpy anupapattiḥ syād varṇasyāvayavair vinā
SPH13cd yathānyāvayavānāṃ hi vināpy avayavāntaraiḥ ||
SPH14ab pratyakṣeṇāvabuddhaś ca varṇo 'vayavavarjitaḥ
SPH14cd kiṃ na syād, vyomavac cātra liṅgaṃ tadrahitā matiḥ ||
SPH15ab tadvac cāsyaikabuddhitvād deśabhede 'py abhinnatā
SPH15cd nanu bhedamatir na syāt, tavāpy ekatvadhīḥ kutaḥ ||
SPH16ab sāmānyeṣu mamaikā dhīs tadvyaktiṣu ca bhedadhīḥ
SPH16cd na hīṣṭaṃ bhedamātraṃ hi na syād ekatvadhīr yataḥ ||
SPH17ab vyaktes tāvan na sāmānyaṃ bhinnarūpaṃ pratīyate
SPH17cd varṇeṣv anyatra śabdatvān nānyac ced varṇa eva saḥ ||
SPH18ab sa eveti matir nāpi sādṛśyam, na ca tat kva cit
SPH18cd vināvayavasāmānyād varṇeṣv avayavā na ca ||
SPH19ab pratyakṣaviṣayatvāc ca nānyāpoho 'pi yujyate
SPH19cd vācakaś cātra liṅgaṃ vā na tadānīṃ pratīyate ||
SPH20ab gakārādiṣu sāmānyaṃ śabdatvaṃ kalpyate yathā
SPH20cd gotvaṃ ca śābaleyādau tathaitat kiṃ na kalpyate ||
SPH21ab śābaleyagakāradīn niṣpannān vyaktirūpataḥ
SPH21cd sāmānyadhīr na gṛhṇātīty ato jātir apīṣyate ||
SPH22ab na tu drutādibhede 'pi niṣpannā sampratīyate
SPH22cd gavyaktyantaravyāvṛttā gavyaktir aparā sphuṭā ||
SPH23ab tenaikatvena varṇasya buddhir ekopajāyate
SPH23cd viśeṣabuddhisadbhāvo bhaved vyañjakabhedataḥ ||
SPH24ab yathaiva tava gatvādi gamyamānaṃ drutādibhiḥ 
SPH24cd viśeṣair api nānekam evaṃ varṇo 'pi no bhavet ||
SPH25ab tvayāpi vyañjakavyaktibhedād bhedo 'bhyupeyate
SPH25cd mamāpi vyañjakair nādair bhedabuddhir bhaviṣyati ||
SPH26ab tena yat prārthyate jāte tad varṇād eva labhyate
SPH26cd vyaktilabhyaṃ ca nādebhya iti gatvādidhīr yathā ||
SPH27ab kalpayitvāpi tatpaścād vibhutvaikatvanityatāḥ
SPH27cd pratyekavṛttitā cāsya bhaveyur mahataḥ śramāt ||
SPH28ab dvayasiddhas tu varṇātmā nityatvādi yathaiva ca
SPH28cd kalpitasyeṣyate tadvat siddhasyaivābhyupeyatām ||
SPH29ab pratyekasamavāye ca kleśo naiva bhaviṣyati
SPH29cd vyañjaneṣu ca dhībhedo naiva tādṛk pratīyate ||
SPH30ab dṛśyate 'janurāgeṇa bhedo yo nāma, tatra naḥ
SPH30cd vivedo 'sty eva na hy eṣa kevalānāṃ pratīyate ||
SPH31ab akṣv apy evaṃ paropādhir drutādipratyayo yathā
SPH31cd varṇā ''śritatvād varṇatvavyañjanapratyayo yathā ||
SPH32ab gakāro 'tyantaniṣkṛṣṭagatvādhāro na gamyate
SPH32cd gānyabuddhyanirūpyatvāt paraiḥ kalpitagatvavat ||
SPH33ab avastutvena sādhyatvān niṣedhād dhetusādhyayoḥ
SPH33cd sapakṣe 'nyatarāsiddhir na doṣāyātra jāyate ||
SPH34ab varṇatvāc cāpi sādhyo 'yaṃ yakārādivad eva ca
SPH34cd vyatirekasya cādṛṣṭer nātra dṛṣṭaṃ nirvartakam ||
SPH35ab gotvādivāraṇe tv eva dṛṣṭabādhaḥ sphuṭo bhavet
SPH35cd nānyathā hi matis tatra syāt sāmānyaviśeṣayoḥ ||
SPH36ab na cāpy atraikavastutve bhedo vyañjakabhedataḥ
SPH36cd na piṇḍavyatirekeṇa vyañjako 'tra dhvanir yathā ||
SPH37ab piṇḍavyaṅgyaiva gotvādir jātir nityaṃ pratīyate
SPH37cd tena bhinneṣu piṇḍeṣu jātir ekā pratīyate ||
SPH38ab nanu yasya dvayaṃ śrotraṃ tasya buddhidvayaṃ bhavet
SPH38cd bhavato 'tīndriyatvāt tu kathaṃ nādair viśeṣadhīḥ ||
SPH39ab nādena saṃskṛtāc chrotrād yadā śabdaḥ pratīyate
SPH39cd tadupaśleṣas tat asya bodhaṃ ke cit pracakṣate ||
SPH40ab naiva vā grahaṇaṃ teṣāṃ śabde buddhis tu tadvaśāt
SPH40cd saṃskārānukṛteḥ so 'pi mahatvādyavabudhyate ||
SPH41ab madhuraṃ tiktarūpeṇa śvetaṃ pītatayā tathā
SPH41cd gṛhṇanti pittadoṣeṇa viṣayaṃ bhrāntacetasaḥ ||
SPH42ab tathā vegena dhāvanto nāvyārūḍhāś ca gacchataḥ
SPH42cd parvatādīn vijānanti bhrameṇa bhramataś ca tān ||
SPH43ab maṇḍūkavasayāktākṣā vaṃśānuragabuddhibhiḥ
SPH43cd vyaktyalpatvamahattvābhyāṃ sāmānyaṃ ca tadāśrtayam ||
SPH44ab gṛhṇanti yadvadetāni nimittagrahaṇād vinā
SPH44cd vyañjakasthamabudhvaiva vyaṅgye bhrāntir bhaviṣyati ||
SPH45ab varṇāntaratvam evāhuḥ ke cid dīrghapluptādiṣu
SPH45cd na hi drutādivat tatra prayoho nāntarīyakaḥ ||
SPH46ab tathā ca sati sāmānyaṃ triṣvatvaṃ kaiś cid iṣyate
SPH46cd sāmānyakalpanā tv anyair na yuktety abhidhīyate ||
SPH47ab atvam ity ucyamānaṃ hi na dīrghaplutayor bhavet
SPH47cd ātvaṃ na hrasvaplutayos traimātryaṃ na ca pūrvayoḥ ||
SPH48ab sarvasādhāraṇatvena tad vijñātuṃ na śakyate
SPH48cd pratyekaṃ śābaleyādirūpe gotvaṃ yathā sphuṭam ||
SPH49ab avarṇakulaśabdo 'pi sthānasāmyād vanādivat
SPH49cd samudāyārthavācīti na jātivacano bhavet ||
SPH50ab svato hrasvādibhedas tu nityavāde virudhyate
SPH50cd sarvadā yasya sadbhāvaḥ sa kathaṃ mātrikaḥ svayam ||
SPH51ab tasmād uccāraṇaṃ tasya mātrākālaṃ pratīyate
SPH51cd dvimātraṃ vā trimātraṃ ā na varṇo mātrikaḥ svaym ||
SPH52ab dīrghāder nanv anaṅgatvaṃ vācakādharmato bhavet
SPH52cd itthaṃ pratīyamānāḥ syur varṇā na pratipādakāḥ ||
SPH53ab yādṛśāt pūrvadṛṣṭo 'sāv artho gamyate tādṛśāt 
SPH53cd bhrāntyā kathaṃ pratītiś cet, nāsāv artham iti prati ||
SPH54ab yathāśvādijavaḥ puṃsāṃ kāryāṅgatvaṃ prakalpayet
SPH54cd paradharmo 'pi varṇānāṃ dhvanidharmās tathaiva naḥ ||
SPH55ab nanu dīrghādyanityatvād anityo vācako bhavet
SPH55cd ānupūrvīvad evāsya parihāro bhaviṣyati ||
SPH56ab tathodāttādibhedānāṃ saṃskāravaśagā matiḥ
SPH56cd teṣāṃ dīrghādivad bhedo na kadā cit pratīyate ||
SPH57ab tatraikavarṇarūpatve bhedo 'pi syād drutādivat
SPH57cd nātra varṇāntaravyaktir iva dhvanyantarodbhavaḥ ||
SPH58ab ta eva mṛdutīvratvaśīghratvādisamanvitāḥ
SPH58cd abhede cāpi varṇasya dhvanīnāṃ dviprakāratā ||
SPH59ab ke cit svarūpabodhārthāḥ ke cid bodhānuvartinaḥ
SPH59cd yugapatkramarūpeṇa saṃskārotpādahetavaḥ ||
SPH60ab tatra dīrghādibodhaḥ syāt pūrveṣāṃ pracayo yadā
SPH60cd varṇātmaiva hi kālena tāvatā taiḥ pratīyate ||
SPH61ab yugapatpracitais taiś ca syād udāttādikalpanā
SPH61cd pracaye tv itareṣāṃ syād vatibhedo drutādikaḥ ||
SPH62ab varṇātmanyavabuddhe 'pi tadrūpām eva te matim
SPH62cd śanair utpādayanti, iti nānyo varṇaḥ pratīyate ||
SPH63ab vyaktyākṛtikṛto bhedo yady apy ekāntato bhavet
SPH63cd varṇeṣu jaimineḥ pakṣas tathāpi na virudhyate ||
SPH64ab nityatvayatnaḥ sarvo 'pi gatvādiṣu bhaviṣyati
SPH64cd gakārādivacaś caitat teṣv eva na virotsyate ||
SPH65ab vicchinnayatnavyaṅgyaiś ca nityaiḥ sarvagatair api
SPH65cd vyatiriktapadārambho varṇair nātropapadyate ||
SPH66ab anārabdhe ca gośabde gośabdatvaṃ kathaṃ bhavet
SPH66cd varṇasāmānyavac cāpi na tatkalpanam arhati ||
SPH67ab varṇātmanām abhedāc ca siddhā sāmānyadhīr api
SPH67cd samudāyo 'pi tebhyo 'syo vāraṇīyo 'nayā diśā ||
SPH68ab abhedasamudāyas tu teṣāṃ dharmo na duṣyati
SPH68cd teṣām asti hi sāmarthyam arthapratyāyanaṃ prati ||
SPH69ab yāvanto yādṛśo ye ca yadarthapratipādane
SPH69cd varṇāḥ prajñātasāmarthyāste tathivāvabodhakāḥ ||
SPH70ab teṣāṃ tu guṇabhūtānām arthapratyāyanaṃ prati
SPH70cd sāhityam ekakartrādikramaś cāpi vivakṣitaḥ ||
SPH71ab kartraikatve nimitte ca krame sati niyāmakam
SPH71cd prayuñjānasya yat pūrvaṃ vṛddhebhyaḥ kramadarśanam ||
SPH72ab yaugapdyaṃ tv aśakyatvān naiva teṣām ihāśritam
SPH72cd kartṛbhedaś ca tatra syāt, na caivaṃ dṛśyate 'bhidhā ||
SPH73ab yugapad dṛśyasāmarthyā naiva śaktāḥ krame yathā
SPH73cd bhāvās tathā krame śaktā yaugapadye na śaknuyuḥ ||
SPH74ab dṛṣṭaś ca pūrṇamāsādeḥ kramaḥ saṃhatyakāriṇaḥ
SPH74cd abhyāsānāṃ ca loke 'pi svādhyāyagrahaṇādiṣu ||
SPH75ab sādhanāditrayāṇāṃ ca vyāpārasyaikakālatā
SPH75cd sarvatrāstīti neha syād upālambhaḥ kramaṃ prati ||
SPH76ab niṣpannā eva dṛśyante vyāpārāḥ sarva eva hi
SPH76cd sūkṣmā vyāpārabhedās tu dṛśyate na kadā cana ||
SPH77ab ekasādhanasāṃsthāś ca vyāpārāvayavā yadā
SPH77cd svarūpato nirīkṣyante yaugapadyam asat tadā ||
SPH78ab kiṃ punar bahavo bhinnā bhinnasādhanasaṃśritāḥ
SPH78cd bhaveyur yaugapadyena vyāpārāḥ kramavartinaḥ ||
SPH79ab yadā tv ādyaparispandād prabhṛtyā phalalābhataḥ
SPH79cd kriyā pūrvaparībhūtā lakṣyate varttate tadā ||
SPH80ab tenātrāpi vivakṣātaḥ prabhṛtyā 'rthāvabodhanāt
SPH80cd sākalyenekṣyamāṇe syād vyāpāre varttamānatā ||
SPH81ab pratyekaṃ ye punas tatra vyāpārās tannirūpaṇam
SPH81cd phalāniṣpattito na syān nāstitvaṃ na ca tāvatā ||
SPH82ab phalānumeyatāyāṃ ca vyāpārasya phalaṃ prati 
SPH82cd kārakāṇāṃ yathāsthānaṃ vyāpāre vartamānatā ||
SPH83ab avaśyam bhāvinī nityaṃ pratyāsattiś ca kasya cit
SPH83cd na tāvatā vyapetatvāt itareṣām anaṅgatā ||
SPH84ab dvyantaraikāntaratvena gakārau kārayor dhruvam
SPH84cd arthaṃ pratyāyane śaktis tatra sthau gamakau yataḥ ||
SPH85ab yathā visarjanīyasya vyavadhāne na śaktatā
SPH85cd tathaivetarayoḥ śaktir ānantarye na vidyate ||
SPH86ab na ca yatraikaśo 'śaktis tatra sarveṣv aśaktatā
SPH86cd tathā hy aṅgāni dṛśyante śālyādivahanādiṣu ||
SPH87ab śaktis tatrāsti kā cid dhi vahane sā samṛddhyate
SPH87cd saṅghātena tu varṇānāṃ pratyekaṃ kā cidīkṣyate ||
SPH88ab na hy arthāvayavaḥ kaś cit pratyekaṃ taiḥ pratīyate
SPH88cd samastasyātha vā kaś cid bodhaleśo 'tra jāyate ||
SPH89ab rathasyāpi tu yat kāryaṃ śālyādivahanaṃ na tat
SPH89cd pratyekaṃ dṛśyate kiñ cin manāg api yathehitam ||
SPH90ab ath a yatkiñcid ucyeta vahane tad ihāpi naḥ
SPH90cd svātmapratyayahetutvaṃ varṇeṣv arthe 'pi vā kva cit ||
SPH91ab yasyānavayavaḥ sphoṭo vyajyate varṇabuddhibhiḥ
SPH91cd so 'pi paryanuyogena vaivaitena vimucyate ||
SPH92ab tatrāpi prativarṇaṃ hi padasphoṭo na gamyate
SPH92cd na cāvayavaśo vyaktis tadabhāvān na cātra śrīḥ ||
SPH93ab pratyekaṃ cāpy aśaktānāṃ samudāye 'py aśaktayā
SPH93cd tatra yaḥ parihāras te sa no 'trāpi bhaviṣyati ||
SPH94ab sadbhāvavyatirekau ca tathāvayavavarjanam
SPH94cd tavādhikaṃ bhavet tasmād yatno 'sāv arthabuddhiṣu ||
SPH95ab nānyathānupapattiś ca bhaved arthamatiṃ prati
SPH95cd tad evāsyā nimittaṃ syāj jāyate yadanantaram ||
SPH96ab sā ca varṇadvayajñāne 'tīte 'ntyajñānataḥ parā
SPH96cd bhavatītīdṛg evāsyā nimittam avakalpate ||
SPH97ab vinā saṃskārakalpena tadanantaravṛttitaḥ
SPH97cd kṛtānugrahasāmarthyo varṇo 'ntyaḥ pratipādakaḥ ||
SPH98ab eṣa eva tu saṃskāra iti ke cit pracakṣate
SPH98cd adṛṣṭakalpanātītaṃ tāvan mātraṃ hi dṛśyate ||
SPH99ab atha vā vāsanaivāstu saṃskāraḥ, sarva eva hi
SPH99cd dṛḍhajñānagṛhīte 'rthe saṃskāro 'stīti manvate ||
SPH100ab tasyārthabuddhihetutve visāṃvādo 'sya nirṇaye
SPH100cd tadbhāvabhāvitāhetur anyatreva pratīyate ||
SPH101ab saṃskāre niṣpramāṇe tu pūrvavṛttattvakalpanam
SPH101cd niṣpramāṇakam eveti nānugrahaphalaṃ bhavet ||
SPH102ab yady api smṛtihetutvaṃ saṃskārasya vyavasthitam
SPH102cd kāryāntareṣu sāmarthyaṃ na tasya pratiṣidhyate ||
SPH103ab tena saṃskārasadbhāvo nānenaivaṃ prakalpyate
SPH103cd tasyārthabuddhihetutvam adṛṣṭaṃ kevalaṃ kṛtam ||
SPH104ab śabdapakṣe 'pi tac caitad adṛṣṭatvān na mucyate
SPH104cd kāryabodhanaśaktatvaṃ tulyaṃ saṃskāraśabdayoḥ ||
SPH105ab kṣīṇārthāpattir evaṃ ca na sphoṭaṃ parikalpayet
SPH105cd saṃskārakalpanā pūrvam avaśyam bhāvinī hi te ||
SPH106ab dhvanibhyo 'py aparas tāvan neṣyetārthamatiṃ prati
SPH106cd te vā yady upalabhyeran varṇāḥ pratyakṣato na ca ||
SPH107ab varṇānāṃ yaugapadyena yadi cāvaśyam arthitā
SPH107cd nityatvāt sarvadā tat syān na tu kāraṇatā tathā ||
SPH108ab itthaṃ kramagṛhītānāṃ yugapad yātha vā parā
SPH108cd sthitiḥ sā kāraṇaṃ tu syān nityam arthadhiyaṃ prati ||
SPH109ab yad vā pratyakṣataḥ pūrvaṃ kramajñāneṣu yat param
SPH109cd samastavarṇavijñānaṃ tadarthajñānakāraṇam ||
SPH110ab tatra jñāne ca varṇānāṃ yaugapadyaṃ pratīyate
SPH110cd nāvaśyaṃ yaugapadyena pratyakṣasthena tad bhavet ||
SPH111ab citrarūpāṃ cā tāṃ buddhiṃ sadasadvarṇagocarām 
SPH111cd ke cid āhur yathā varṇo gṛhyate 'ntaḥ pade pade ||
SPH112ab antyavarṇe 'pi vijñāte pūrvasaṃskārakāritam
SPH112cd smaraṇaṃ yaugapadyena sarveṣv anye pracakṣate ||
SPH113ab sarveṣu caivam artheṣu mānasaṃ sarvavādinām
SPH113cd iṣṭaṃ samuccayajñānaṃ kramajñāneṣu satsv api ||
SPH114ab na cet tadābhyupeyeta kramadṛṣṭeṣu naiva hi
SPH114cd śatādirūpaṃ jāyeta tatsamuccayadarśanam ||
SPH115ab tena śrotramanobhyāṃ syāt kramād varṇeṣu yady api
SPH115cd pūrvajñānaṃ parastāt tu yugapat smaraṇaṃ bhavet ||
SPH116ab tadārūḍhās tato varṇā na dūre 'rthāvabodhanāt
SPH116cd śabdārthamatis tena laukikair abhidhīyate ||
SPH117ab citrabuddhyānayā bhrāntyā varṇebhyo vyatirekataḥ
SPH117cd paścād gaur iti vijñānaṃ pratyakṣaṃ kaiś cid iṣyate ||
SPH118ab vailakṣaṇyaṃ tu tasyeṣṭam ekaikajñānataḥ sphuṭam
SPH118cd varṇarūpāvabodhāt tu na tadarthāntaraṃ bhavet ||
SPH119ab yadi cārthāntaratvaṃ syād ekaikasmād trayasya tat
SPH119cd varṇatrayaparityāge buddhir nānyatra jāyate ||
SPH120ab gaur ity ekamatitvaṃ tu naivāsmābhir nivāryate
SPH120cd tadgrāhyaikārthatābhyāṃ ca śabde syād ekatāmatiḥ ||
SPH121ab śaidhyād alpāntaratvāc ca gośabde sābhaved api
SPH121cd devadattādiśabdeṣu sphuṭo bhedaḥ pratīyate ||
SPH122ab na gauṇaḥ śabda ity evaṃ granthasambandhanaṃ bhavet
SPH122cd asy akṣareṣu hetutvaṃ tatparaṃ vacanaṃ hi tat ||
SPH123ab śabdād iti ca hetutvaṃ pañcamyātrābhidhīyate
SPH123cd bhavatpakṣe 'pi caikāntāj jñānena vyavadhir bhavet ||
SPH124ab gauṇo 'nyathā prasiddho vā prayujyetānyathā yadi
SPH124cd na cānyādṛṅnimittatvaṃ kasya cit sampratīyate ||
SPH125ab svavyāpāravyavāyo hi sarvasminn eva kārake
SPH125cd dṛṣṭo vyāpāra īdṛk tu śabdasyety avyavetatā ||
SPH126ab gakārāder yadā cānyo na loke śabda ucyate
SPH126cd tadā tasmāt pratīte 'rthe śabdād iti kathaṃ bhavet ||
SPH127ab śabdajñānādisaṃskāravyaktasphoṭakṛte 'tha vā
SPH127cd pratyaye śabdajanyatvam iti gauṇaṃ prasajyate ||
SPH128ab saṃskārajananārthaṃ ca na śabdoccāraṇaṃ matam
SPH128cd arthapratītim uddiśya prayuktasya kramādayam ||
SPH129ab tasmāt tādarthyataḥ śabdaḥ phalena vyapadiśyate
SPH129cd samuccayāvabodhe tu vyavadhānaṃ na kena cit ||
SPH130ab yadi cāpūrvasaṃskāra itikartavyateṣyate
SPH130cd varṇo 'ntyo gamakas tasya śabdatvān mudhyatā bhavet ||
SPH131ab varṇā vā dhvanayo vāpi sphoṭaṃ na padavākyayoḥ
SPH131cd vyañjanti vyañjakatvena yathā dīpaprabhādayaḥ ||
SPH132ab sattvād ghaṭādivac ceti sādhanāni yathāruci
SPH132cd laukikavyatirekeṇa kalpite 'rthe bhavanti hi ||
SPH133ab nārthasya vācakaḥ sphoṭo varṇebhyo vyatirekataḥ
SPH133cd ghaṭāvivat, na dṛṣṭena virodho dharmasiddhitaḥ ||
SPH134ab pratiṣedhet tu yo varṇān tajjñānānantarodbhavān
SPH134cd dṛṣṭabādho bhavet tasya śaśicandraniṣedhavat ||
SPH135ab varṇotthā vārthadhīreṣā tajjñānānantarodbhavā
SPH135cd yedṛśī sā tadutthā hi dhūmāder iva bahnidhīḥ ||
SPH136ab dīpavad vā gakārādir gavādeḥ pratipādakaḥ
SPH136cd dhruvaṃ pratīyamānatvāt, tatpūrvaṃ pratipādanāt ||
SPH137ab varṇātiriktaḥ pratiṣidhyamānaḥ padeṣu mandaṃ phalam ādadhāti
SPH137cd kāryāṇi vākyāvayavāśrayāṇi satyāni katuṃ kṛta eṣa yatnaḥ ||

* autpattikasūtra ākṛtivāda (AKV)

AKV1ab ākṛtivyatirikte 'rthe sambandho nityatāsya ca
AKV1cd na sidhyetām iti jñātvā tadvācyatvam ihocyate || 
AKV2ab tatsadbhāvaprasiddhyartham atra tāvat prayatyate
AKV2cd vācyatve vakṣyate yuktir vyaktyā saha balābale ||
AKV3ab jātim evākṛtiṃ prāhur vyaktir ākriyate yayā
AKV3cd sāmānyaṃ tac ca piṇḍānām ekabuddhinibandhanam ||
AKV4ab tannimittaṃ ca yatkiñcit sāmānyaṃ śabdagocaram
AKV4cd sarva evecchatīty evam avirodho 'tra vādinām ||
AKV5ab sarvavastuṣu buddhiś ca vyāvṛttyanugamātmikā
AKV5cd jāyate dvyātmatvena vinā sā ca na siddhyati ||
AKV6ab viśeṣamātra iṣṭe ca na sāmānyamatir bhavet
AKV6cd sāmānyamātrabodhe tu nirnimittā viśeṣadhīḥ ||
AKV7ab na cāpy anyatarā bhrāntir upacāreṇa ceṣyate
AKV7cd dṛḍhatvāt sarvadā buddher bhrāntis tadbhrāntivādinām ||
AKV8ab mukhyayoś cāpy adṛṣṭatvān nopacāreṇa kalpanā
AKV8cd bāhyārthaviṣayatvaṃ ca buddhīnāṃ pratipāditam ||
AKV9ab anyonyāpekṣitā nityaṃ syāt sāmānyaviśeṣayoḥ
AKV9cd viśeṣāṇāṃ ca sāmānyaṃ te ca tasya bhavanti hi ||
AKV10ab nirviśeṣaṃ na sāmānyaṃ bhavec chaśaviṣāṇavat
AKV10cd sāmānyarahitatvāc ca viśeṣās tadvad eva hi ||
AKV11ab tadanātmakarūpeṇa hetū vācyāvimau punaḥ
AKV11cd tena tātyantabhedo 'pi syāt sāmānyaviśeṣayoḥ ||
AKV12ab sāmānyabuddhiśaktitvaṃ viśeṣeṣv eva yo vadet
AKV12cd vinā vastvantarāt, tena vācyā śaktis tu kīdṛśī ||
AKV13ab grāhyā kiṃ vāpy asambodhā bhinnaikā vā tathaiva ca
AKV13cd gṛhyate yadi saikā ca jātir evānyaśabdikā ||
AKV14ab bhaven nirviṣayā buddhir yadi śaktir na gṛhyate
AKV14cd na hi sadbhāvamātreṇa viśayaḥ kaś cid iṣyate ||
AKV15ab parasparavibhinnatvād viśeṣā naikabuddhibhiḥ
AKV15cd gṛhyante viṣayāsattvāc chaktiś caiṣāṃ na vidyate ||
AKV16ab bhinnatve vāpi śaktīnām ekabuddhir na labhyate
AKV16cd viśeṣaśaktyabhede ca tāvanmātramatir bhavet ||
AKV17ab bhinnā viśeṣaśaktibhyaḥ sarvatrānugatāpi ca
AKV17cd pratyekaṃ samavetā ca tasmāj jātir apīṣyatām ||
AKV18ab tenātmadharmo bhedānām ekadhīviṣayo 'sti naḥ
AKV18cd sāmānyam ākṛtir jātiḥ śaktir vā so 'bhidhīyatām ||
AKV19ab nanu bhinne 'pi sattādau sāmānyam iti jāyate
AKV19cd buddhir vināpi sāmānyād anyasmāt sā kathaṃ bhavet ||
AKV20ab vanopanyāsatulyo 'yam upanyāsaḥ kṛtas tvayā
AKV20cd bhrāntitvena hi naitasyā bhrāntir gotvādidhīr api ||
AKV21ab śabdāt pūrvaṃ hi sarveṣu gavādāv iva naikadhīḥ
AKV21cd vastutvaṃ cātra sāmānyaṃ dharmaṃ ke cit pracakṣate ||
AKV22ab evaṃ tu kalpyamāne syāt sāmānyānām anantatā
AKV22cd punas tena sahānyeṣu sāmānyamatir asti hi ||
AKV23ab viśeṣeṣv api vastutvāt sāmānyam iti dhīr bhavet
AKV23cd sattādiṣv iva, ttenaitat sāmānyaṃ nopapadyate ||
AKV24ab tasmād ekasya bhinneṣu yā vṛttis tannibandhanaḥ
AKV24cd sāmānyaśabdaḥ sattādāv ekadhīkaraṇena vā ||
AKV25ab piṇḍeṣv eva ca sāmānyam, nāntarā gṛhyate yataḥ
AKV25cd na hy ākāśavadicchanti sāmānyaṃ nāma kiñ cana ||
AKV26ab yad vā sarvagatatve 'pi vyaktiḥ śaktyanurodhataḥ
AKV26cd śaktiḥ kāryānumeyā hi vyaktidarśanahetukā ||
AKV27ab tena yatraiva dṛśyeta vyaktiḥ śaktaṃ tad eva tu
AKV27cd tenaiva ca na sarvāsu vyaktiṣv etat pratīyate ||
AKV28ab bhinnatve 'pi hi kāsāñ cic chaktiḥ kāś cid aśaktikāḥ
AKV28cd na ca paryanuyogo 'sti vastuśakteḥ kadā cana ||
AKV29ab vahnir dahati nākāśaṃ ko 'tra paryanuyujyatām
AKV29cd na cānyā mṛgyate yuktir yathā sandṛśyate tathā ||
AKV30ab na hi yuktyantaraṃ nāstīty etaj jñānam anarthakam
AKV30cd dharmaś cāvyabhicāryasya na mṛgya upalakṣaṇe || 
AKV31ab nānumānāvagamyaṃ tat, pratyakṣe lakṣaṇena kim
AKV31cd svābhāvikaś ca sambandho jātivyaktyor na hetumān ||
AKV32ab tenaitasya prasiddhyarthaṃ nānyat sāmānyam iṣyate
AKV32cd śaktisiddhivadetasya svabhāvo 'tra na vāryate ||
AKV33ab yad vā naimittikatve 'pi tāvanmātrapratīkṣaṇāt
AKV33cd viśeṣeṣv eva labdheṣu keṣu cin nānyavāñchanam ||
AKV34ab na vyañjantyapare kasmād, yatas teṣu na dṛśyate
AKV34cd tebhyo 'pi na nivṛttyarthaṃ mṛgyo hetuḥ svabhāvataḥ ||
AKV35ab sāmānyaṃ nānyadiṣṭaṃ cet tasya vṛtter niyāmakam
AKV35cd gotvenāpi vinā kasmād gobuddhir na niyamyate ||
AKV36ab yathā tulye 'pi bhinnatve keṣu cid vṛttyapekṣitā
AKV36cd gotvāder animitte 'pi tathā buddhir bhaviṣyati ||
AKV37ab viṣayeṇa hi buddhīnāṃ vinā notpattir iṣyate
AKV37cd viśeṣād anyad icchanti sāmānyaṃ tena tad dhruvam ||
AKV38ab tā hi tena vinotpannā mithyāḥ syur viṣayād ṛte
AKV38cd na tv anyena vinā vṛttiḥ sāmānyasyeha duṣyati ||
AKV39ab aniṣyamāṇe sāmānye vṛttiḥ śabdānumānayoḥ
AKV39cd naiva syāt, na hi sambandho bhedair ānantyato bhavet ||
AKV40ab anubhūtatayā vāsau puruṣasyopayujyate
AKV40cd jātivyaktyos tu sambandhe nānubhūtyā prayojanam ||
AKV41ab siddhe viṣayarūpe ca gotvādāv indriyaiḥ punaḥ
AKV41cd arthāpattyupalabdhā syāc chaktir ekā niyāmikā ||
AKV42ab na cātmahetum evāsau siddhaṃ bādhitum arhati
AKV42cd śaktiś ca naitayā buddhyā, nendriyaiḥ sā hi gṛhyate ||
AKV43ab sāmānyāntarayogānām aniṣṭhā yā ca varṇyate
AKV43cd tayā sāmānyanāśaḥ syāt sa ca dṛṣṭena bādhyate ||
AKV44ab sambandhas tasya hetur vā tadgrahe na ca kāraṇam
AKV44cd svarūpato gṛhīte 'rthe paścād etad vikalpyate ||
AKV45ab sāsnādyekārthasambandhi gotvam ity upalakṣaṇam
AKV45cd na ca svasamavāyy eva kevalaṃ cihnam iṣyate ||
AKV46ab sāsnādibhyas tu piṇḍasya bhedo nātyantato yadā
AKV46cd sāmānyasya ca piṇḍebhyas tadā syād etad uttaram ||
AKV47ab kasmāt sāsnādimatsv eva gotvaṃ yasmāt tadātmakam
AKV47cd tādātmyam asya kasmāc cet svabhāvād iti gamyatām ||
AKV48ab upalabdhyanusāreṇa vyavasthāsiddhir īdṛśī
AKV48cd svato gotvādibhedas tu na tu vyañjakabhedataḥ ||
AKV49ab sā bhūd drutādivanmithyā, nyañjakasya tu kiṃkṛtaḥ
AKV49cd bhedo hastyādipiṇḍebhyaḥ, svataś cet, iha tatsamam ||
AKV50ab vyaṅgyajātiviśeṣāc cet, prāptam anyonyasaṃśrayam
AKV50cd tasmāt svābhāviko bhedo jātivyaktyoḥ pratīyate ||
AKV51ab anekānanyavṛttittvān na sāmānyaviśeṣayoḥ
AKV51cd ekavastvātmatā yuktā varaṃ tenaupacārikam ||
AKV52ab bhinnebhyaś cāpy abhinnatvād bhedas tat svātmavad bhavet
AKV52cd ekasmād vāpy abhinnatvād vyaktyekatvaṃ pratīyate ||
AKV53ab ekānekatvam ekasya tathānyānanyatā katham
AKV53cd tat sāmānyaṃ viśeṣaś cety evamādi ca duṣkaram ||
AKV54ab virodhas tāvad ekāntād vaktum atra na yujyate
AKV54cd sāmānyānanyavijñāte viśeṣe naikavṛttitā ||
AKV55ab sāmānyānanyavṛttitvaṃ viśeṣātmaikabhāvataḥ
AKV55cd evañ ca parihartavyā bhinnābhinnatvakalpanā ||
AKV56ab kena cid dhy ātmanaikatvaṃ nānātvaṃ cāsya kena cit
AKV56cd sāmānyasya tu yo bhedaṃ brūte tasya viśeṣataḥ ||
AKV57ab darśayitvābhyupetavyam, viśeṣaikyaṃ ca jātitaḥ
AKV57cd yathā kalmāṣavarṇasya yatheṣṭaṃ varṇanigrahaḥ ||
AKV58ab citratvād vastuno 'py evaṃ bhedābhedāvadhāraṇam
AKV58cd sāmānyāṃśe tu niṣkṛṣya bhedo yena prasādhyate ||
AKV59ab tasya hetor asiddhatvaṃ siddhaś cet siddhasādhanam
AKV59cd bhedebhyo 'nanyarūpeṇa sāmānyaṃ gṛhyate yadā || 
AKV60ab tadāviśeṣamātreṇa vastu pratyavabhāsate
AKV60cd tadudbhūtyā ca sāmānyaṃ tadbhāvānuguṇaṃ sthitam ||
AKV61ab sad apy agrāhyarūpatvād asadvat pratibhāti naḥ
AKV61cd viśeṣān api sāmānyād yadā bhedena buddhyate ||
AKV62ab tadā sāmānyamātratvam evam eva pratīyate
AKV62cd yadā tu śabalaṃ vastu yugapat pratipadyate ||
AKV63ab tadānyān anyabhedādi sarvam eva pralīyate
AKV63cd na ca tat tādṛśaṃ kaś cic chabdaḥ śknoti bhāṣitum ||
AKV64ab sāmānyāṃśān apoddhṛtya padaṃ sarvaṃ pravarttate
AKV64cd samastavastvapekṣāṃ ca padārthānām apoddhṛtim ||
AKV65ab ke cid āhur asadrūpam, aṃśatvaṃ tu na vāryate
AKV65cd sārūpyam eva sāmānyaṃ piṇḍānāṃ yena kalpyate ||
AKV66ab tena sārūpyaśabdena kiṃ punaḥ pratipadyate
AKV66cd samānarūpabhāvaś cej jātiḥ sāsmābhir iṣyate ||
AKV67ab sādṛśyam atha sārūpyaṃ kasya keneti kathyatām
AKV67cd na tāvacchālaleyena bāhuleyādayaḥ samāḥ ||
AKV68ab viśeṣarūpataḥ ye 'pi tatsaṃsthānādibhiḥ samāḥ
AKV68cd śābaleya iveti syāt tatra buddhir na gaur iva ||
AKV69ab śābaleyo 'yam iti vā bhrāntyā gaur iti nāsti dhīḥ
AKV69cd śābaleyasvarūpaṃ ca na gaur ity avatiṣṭhate ||
AKV70ab tadanyeṣu hi gobuddhir na syāt susadṛśeṣv api
AKV70cd dṛśyate sā na cānyatra gorūpaṃ tatra vidyate ||
AKV71ab na cānyo gauḥ prasiddho 'sti tatsādṛśyena dhīr bhāvet
AKV71cd na cāpi sa iti jñānaṃ sadṛśeṣv asti sarvadā ||
AKV72ab sarvapuṃsām ato bhrāntir naiṣā bādhakavarjanāt
AKV72cd sarvajñānāni mithyā ca prasajyante 'tra kalpane ||
AKV73ab viśeṣagrahaṇābhāvād eva gauḥ kaś ca kathyatām
AKV73cd babhūva yady asau pūrvam asmadādes tadagrahāt ||
AKV74ab sādṛśyāvadhṛtir nāstīty ato godhīr na labhyate
AKV74cd na cāvayavasāmānyair vinā sādṛśyakalpanā ||
AKV75ab sāmānyapratyayotpādo na viśeṣeṣu jāyate
AKV75cd vyaktitaś cātireko 'sya syān na veti vicārite ||
AKV76ab sāmānyam eva sādṛśyaṃ bhaved vā vyaktimātrakam
AKV76cd tena nātyantabhinno 'rthaḥ sārūpyam iti varṇitam ||
AKV76ef granthe vindhyanivāsena bhrānteḥ sādṛśyam ucyate

* autpattikasūtra apohavāda (APV)

APV1ab agonivṛttiḥ sāmānyaṃ vācyaṃ yaiḥ parikalpitam
APV1cd gotvaṃ vastv eva tair uktam ago 'pohagirā sphuṭam ||
APV2ab bhāvāntaram abhāvo hi purastāt pratipāditaḥ
APV2cd tatrāśvādinivṛttyātmā bhāvaḥ ka iti kathyatām ||
APV3ab neṣṭo 'sādhāraṇas tāvad viṣayo nirvikalpanāt
APV3cd tathā ca śābaleyādeḥ, asāmānyaprasaṅgataḥ ||
APV4ab śābaleyādirūpaṃ hi na sāmānyaṃ parasparam
APV4cd na vaikamitareṣāṃ vastatrānantārthatā bhavet ||
APV5ab na ca sākṣād viśeṣasya te 'pohyā iti yuktimat
APV5cd na śābaleyavijñānam agovyāvṛttibandhanam ||
APV6ab nivṛttyā bāhuleyādes tadvijñānaṃ pravartate
APV6cd kuryād agonivṛttiṃ cen nāpohetātmavad dhi tān ||
APV7ab tenāṃśenānapohaś ca svarūpeṇāpy apohanam
APV7cd kalpyate ced virodhaḥ syāt samamākṣepavāraṇe ||
APV8ab tasmāt prātyātmikai rūpair ago 'poho na yujyate
APV8cd samudāye 'pi naiteṣām agovyāvṛttisambhavaḥ ||
APV9ab sarvopalabdhau tadbuddhir vyāsajyaivaṃ pravartate
APV9cd na pratyekaṃ bhaved eṣā na samasteṣv aśaktitaḥ ||
APV10ab tasmāt sarveṣu yad rūpaṃ pratyekaṃ pariniṣṭhitam
APV10cd gobuddhis tannimittā syād gotvād anyac ca nāsti tat || 
APV11ab nanu ca prāgabhāvādau sāmānyaṃ vastu neṣyate
APV11cd sattaiva hy atra sāmānyam anutpattyādirūṣitā ||
APV12ab tām utpattyādyanusyūtāṃ satteti pratijānate
APV12cd anyāpohānuviddhā tu saivābhāvaḥ pratīyate ||
APV13ab anityatvaṃ vināśākhyakriyāsāmānyam ucyate
APV13cd abrāhmaṇatvaṃ kin tu syād bhinneṣu kṣattriyādiṣu ||
APV14ab puruṣatvaṃ catuḥsaṃstham, viśeṣeṣu ca nāstidhīḥ
APV14cd sāmānyapratyayaś caiṣu pratyekam upajāyate ||
APV15ab tenātra brāhmaṇābhāvaḥ sāmānyaṃ syād avastu tat
APV15cd gotvādāv api tenaiva sāmānyapratyayo bhavet ||
APV16ab kaiś cit tv atraikaśabdatvam akṣādāv iva kalpitam
APV16cd jātitrayasya, naivaṃ tu sambhavatyaghaṭādiṣu ||
APV17ab nātra hy anantake bhede sādhāraṇyaṃ nirūpyate
APV17cd tasmāt kriyāguṇāḥ ke cid dhetavo 'nanyavartinaḥ ||
APV18ab puruṣatvaṃ nañā caitad brāhmaṇebhyo nivartitam
APV18cd cāturvarṇyaprasaktaṃ sad gamyate 'rthādibhir yathā ||
APV19ab yady apy avāntarā nāsti triṣu jātir vyavasthitā
APV19cd nañsāmārthyān naratvaṃ tu tryādhāraṃ sampratīyate ||
APV20ab śabdasāmarthyabhedena varṇeṣu matibhinnatā
APV20cd puṃstve tricaturādhāre paryudāsasvarūpataḥ ||
APV21ab dūrāntike kṣaṇe śaktir gṛdhravāyasacakṣuṣoḥ
APV21cd yathā rūpe tathā puṃstve pumabrāhmaṇaśabdayoḥ ||
APV22ab brāhmaṇavyatiriktārthavṛtti puṃstvam itīdṛśam
APV22cd vākyaṃ yatra pravarteta tatrābrāhmaṇadhīpade ||
APV23ab pārthivatvādisāmānyam evam evāghaṭādiṣu
APV23cd ghaṭatvādivinirmuktaṃ viṣayaḥ sampratīyate ||
APV24ab asādhāraṇabhāvāc ca nañā śabdo viśeṣitaḥ
APV24cd tāvanmātreṇa rahite sāmānye vyavatiṣṭhate ||
APV25ab viśeṣe pratiṣiddhe hi sāmānyaṃ yadanantaram
APV25cd sāmānyākāṅkṣiṇaṃ śabdaṃ niruṇad dhi tadātmani ||
APV26ab prathamātikrame tasya kāraṇaṃ naiva vidyate
APV26cd brāhmaṇatvād ato 'petaṃ naratvam avaśiṣyate ||
APV27ab vyudasya brāhmaṇatvaṃ ca nañi jāte viśeṣaṇe
APV27cd naratvodasanaṃ yat tu kalpetāśrutam eva tat ||
APV28ab tasmād yasyaiva te bhedā niṣiddhyeraṃs tadarthataḥ
APV28cd bhedāntarasthaṃ sāmānyam, loke 'py evaṃ pratīyate ||
APV29ab prasaṅginyāṃ ca tadbuddhau niṣedho 'rthād apīṣyate
APV29cd tanmātrarahite cārthe sādṛśyāt tanmatir bhavet ||
APV30ab sādṛśyam eva vā vācyam iṣṭam abrāhmaṇādiṣu
APV30cd tac cāvayavasāmānyād, vināpy etena lakṣyate ||
APV31ab kva cid vināpi sādṛśyāt sāhacaryādihetukā
APV31cd nañyuktaśabdavṛttiḥ syād yathā vakṣyaty anīkṣaṇe ||
APV32ab īkṣaṇavyatiriktā hi kriyā tatrāpy apekṣitā
APV32cd pratyāsatter na saṅkalpam atikramya pratīyate ||
APV33ab nāmadhātvarthayogī ca naiva nañ pratiṣedhakaḥ
APV33cd vadato 'brāhmaṇādharmāv anyamātravirodhinau ||
APV34ab yatrāpy ākhyātasambandhāt pratiṣedhaḥ pratīyate
APV34cd tatraudāsīnyavastv eva pratipattā 'valambate ||
APV35ab tasmād vastuny apohāḥ syuḥ, api cāvastukalpane
APV35cd prāgntyebhyo viśeṣebhyo na kiñ cid vastu labhyate ||
APV36ab na cāntyair vyavahāro 'sti, śakyaṃ naiṣāṃ nirūpaṇam
APV36cd apohaśabdavācyātha śūnyatānyaprakārikā ||
APV37ab tasyāṃ cāśvādibuddhīnātmāṃśagrahaṇaṃ bhavet
APV37cd tatrānyāpohavācyatvaṃ mudhaivābhyupagamyate ||
APV38ab sāmānyaṃ vasturūpaṃ hi buddhyākāro bhaviṣyati
APV38cd śabdārtho 'rthānapekṣo hi vṛthāpohaḥ prakalpitaḥ ||
APV39ab vasturūpā ca sā buddhiḥ śabdārtheṣūpajāyate
APV39cd tena vastv eva kalpeta vācyaṃ buddhyanapohakam || 
APV40ab asaty api ca bāhye 'rthe vākyārthapratibhā tathā
APV40cd padārthe 'pi tathaiva syāt kim apohaḥ prakalpyate ||
APV41ab buddhyantarād vyavacchedo na ca buddheḥ pratīyate
APV41cd svarūpotpādamātrāc ca nānyam aṃśaṃ bibharti sā ||
APV42ab bhinnasāmānyavacanā viśeṣavacanāś ca ye
APV42cd sarve bhaveyuḥ paryāyā yady apohasya vācyatā ||
APV43ab nanu bhedād apohānāṃ prasaṅgo 'yaṃ na yujyate
APV43cd sāmānyāpohak.lptyā ced vastumātre samaṃ tava ||
APV44ab bhidyante mama vastutvāt sāmānyāni parasparam
APV44cd asaṅkīrṇasvabhāvāni na caikatvaṃ vitanvate ||
APV45ab saṃsṛṣṭaikatvanānātvavikalparahitātmanām
APV45cd avastutvād apohānāṃ tva syād bhinnatā katham ||
APV46ab yadi vā bhidyamānatvād vastvasādhāraṇāṃśavat
APV46cd avastutve tv anānātvāt paryāyatvān na mucyate ||
APV47ab nanu cāpohyabhedena bhedo 'pohasya setsyati
APV47cd na viśeṣaḥ svatas tasya parataś caupacārikaḥ ||
APV48ab tenaivādhārabhedenāpy asya bhedo na yujyate
APV48cd na hi sambandhibhedena bhedo vastuny apīṣyate ||
APV49ab kim utāvastvasaṃsṛṣṭam anyataś cānivartitam
APV49cd anavāptaviśeṣāṃśaṃ yat kim apy anirūpitam ||
APV50ab tasmād yathaiva bhede 'pi piṇḍānāṃ naiva bhidyate
APV50cd tathaivāpohyabhede 'pi nāneko 'yaṃ bhaviṣyati ||
APV51ab bhede vā pratipiṇḍaṃ syād ago 'pohaḥ, tathā sati
APV51cd sāmānyaṃ śābaleyāder iti neṣṭaṃ prasidhyati ||
APV52ab saṃsargiṇo 'pi cādhārā yaṃ na bhindanti rūpataḥ
APV52cd apohyaiḥ sa bahirbhūtair bhidyetety atikalpanā ||
APV53ab agavyaśvātirekaḥ syād anaśvaś ca gavādhikaḥ
APV53cd śeṣaṃ hastyādyapohyaṃ tu dvayor api na bhidyate ||
APV54ab tatraikabhedād bhedo 'stu bahvabhedād abhinnatā
APV54cd bhūyasāṃ syāt sadharmatvam ity abhedaḥ prasajyate ||
APV55ab gauś ca hastyādyapohena nāśvarūpād viśeṣyate
APV55cd karoti tadapohaṃ ced aikarūpyaṃ virudhyate ||
APV56ab sarvaśabdeṣu caikaikam apohyamatiricyate
APV56cd tatrāsādhāraṇatvena tanmātrāpohyatā bhavet ||
APV57ab tato 'śvāpoharūpatvāt siṃhādiḥ sarva eva te
APV57cd tannimittam ago 'pohaṃ bibhrad ucyeta gaur iti ||
APV58ab sarvāpoho yadīṣyeta, sa vaktavyaḥ kathaṃ punaḥ
APV58cd yadi pratyekarūpeṇa nāpohyānantatā bhavet ||
APV59ab bhinnatvāc cāpy apohyānāṃ bhinno 'pohaḥ prasajyate
APV59cd tatraikasmin bhavet piṇḍe 'nantajātisamanvayaḥ ||
APV60ab tato gaur iti sāmānyaṃ vācyam ekaṃ na sidhyati
APV60cd jātyantaramatiś caiṣu bhavej jātyantareṣv iva ||
APV61ab samudāyātmanā nāpi bhaved eṣām apohyatā
APV61cd samudāyo hi naikena vinā dharmeṇa jāyate ||
APV62ab nāpy ekadeśatā teṣām asti nāpy ekakālatā
APV62cd vyatiriktaś ca saṅghātas teṣāṃ kaś cin na vidyate ||
APV63ab yadi tv avyatiriktaḥ syād ānanyaṃ tadavasthitam
APV63cd yadi sāmānyarūpeṇa te 'pohyante, na vastutā ||
APV64ab kathaṃ vā vastv apohyeta, nābhāvo bhāvamṛcchati
APV64cd apohyamāne cābhāve bhāva evāvaśiṣyate ||
APV65ab apohyabhedak.lptiś ca nābhāvābhedato bhavet
APV65cd tadbhedo 'pohabhedāc cet, prāptam anyonyasaṃśrayam ||
APV66ab gosāmānyasya bhinnatvād agaur ity eṣa bhidyate
APV66cd agaur ity asya bhedena gosāmānyaṃ ca bhidyate ||
APV67ab agāvo 'śvādayaś ca syus te 'py abhāvātmakāḥ punaḥ
APV67cd karkādyapekṣayā te 'pi tathety evaṃ na gamyate ||
APV68ab kim apohyam, kva cāpohaḥ gopiṇḍeṣv evam eva ca
APV68cd tatra syād dvayam apy etadantyeṣu paramāṇuṣu || 
APV69ab na cāntyeṣu dvayor asti vyavahāro bhidāṃ prati
APV69cd gavāśvaparamāṇūnāṃ viśeṣaś ca na vidyate ||
APV70ab svarūpajātisaṃsthānaparimāṇādilakṣaṇaḥ
APV70cd kim apohyaṃ kva cāpohas tatrāpi na viśiṣyate ||
APV71ab na cāprasiddhasārūpyānapohaviṣayātmanā
APV71cd śaktaḥ kaś cid api jñātuṃ gavādīnaviśeṣataḥ ||
APV72ab apohyān api cāśvādīnekadharmānvayād ṛte
APV72cd na nirūpayituṃ śaktis tatrāpoho na siddhyati ||
APV73ab na cānvayavinirmukte pravṛttir liṅgaśabdayoḥ
APV73cd tābhyāṃ ca na vināpoho na cāsādhāraṇe 'nvayaḥ ||
APV74ab apohaś cāpy aniṣpannaḥ sāhacaryaṃ kva dṛśyatām
APV74cd tasminn adṛśyamāne ca na tayoḥ syāt pramāṇatā ||
APV75ab na cādarśanamātreṇa tābhyāṃ pratyāyanaṃ bhavet
APV75cd sarvatraiva hy adṛṣṭatvāt pratyāyyaṃ nāvaśiṣyate ||
APV76ab athāsaty api sārūpye syād apohasya kalpanā
APV76cd gavāśvayor ayaṃ kasmād ago 'poho na kalpyate ||
APV77ab śābaleyāc ca bhinnatvaṃ bāhuleyāśvayoḥ samam
APV77cd sāmānyaṃ nānyadiṣṭaṃ cet kvāgo 'pohaḥ pravartatām ||
APV78ab indriyair nāpy ago 'pohaḥ prathamaṃ vyavasīyate
APV78cd nānyatra śabdavṛttiś ca kiṃ dṛṣṭvā sa prayujyatām ||
APV79ab pūrvoktena prabandhena nānumāpy atra vidyate
APV79cd sambandhānubhāvo 'py asya tena naivopapadyate ||
APV80ab nivṛttivācinaḥ śabdā na prasiddhāś ca yān prati
APV80cd teṣām agor asiddhatvān na sāmānyanirākriyā ||
APV81ab agośabdābhidheyatvaṃ gamyatāṃ ca kathaṃ punaḥ
APV81cd na dṛṣṭo yatra gośabdaḥ sambandhānubhavakṣaṇe ||
APV82ab ekasmāt tarhi gopiṇḍād yadanyat sarvam eva tat
APV82cd bhaved apohyam ity evaṃ na sāmānyasya vācyatā ||
APV83ab siddhaś cāgaur apohyeta goniṣedhātmakaś ca saḥ
APV83cd tatra gaur eva vaktavyo nañā yaḥ pratiṣidhyate ||
APV84ab sa ced agonivṛttyātmā bhaved anyonyasaṃśrayaḥ
APV84cd siddhaś ced gaur apohyārthaṃ vṛthāpohaprakalpanā ||
APV85ab gavyasiddhe tv agaur nāsti tadabhāve ca gauḥ kutaḥ
APV85cd nādhārādheyavṛttyādisambandhaś cāpy abhāvayoḥ ||
APV86ab na cāsādhāraṇaṃ vastu gamyate 'pohavat tayā
APV86cd kathaṃ vā parikalpyeta sambandho vastvavastunoḥ ||
APV87ab svarūpasattvamātreṇa na ca kiñ cid viśeṣaṇam
APV87cd svabuddhyā rajyate yena viśeṣyaṃ tad viśeṣaṇam ||
APV88ab na cāpy aśvādiśabdebho jāyate 'pohabodhanam
APV88cd viśiṣṭabuddhir iṣṭeha na cājñātaviśeṣaṇā ||
APV89ab na cānyarūpam anyādṛk kuryāj jñānaṃ viśeṣaṇam
APV89cd kathaṃ cānyādṛśe jñāte tad ucyeta viśeṣaṇam ||
APV90ab athānyathā viśeṣye 'pi syād viśeṣaṇakalpanā
APV90cd tathā sati hi yatkiñcit prasajyeta viśeṣaṇam ||
APV91ab abhāvarūpagamye ca na viśeṣye 'sti vastutā
APV91cd viśeṣitam apohena vastu vācyaṃ na te 'sty ataḥ ||
APV92ab yady apy apohanirmukte na vṛttiḥ śabdaliṅgayoḥ
APV92cd yuktā tathāpi buddhis tu jñātur vastvavalambate ||
APV93ab na cāsādhāraṇaṃ vastu buddhau viparivarttate
APV93cd na cāpi nirvikalpatvāt tasya yuktā viśeṣyatā ||
APV94ab śabdenāgamyamānaṃ ca viśeṣyam iti sāhasam
APV94cd tena sāmānyam eṣṭavyaṃ viṣayo buddhiśabdayoḥ ||
APV95ab yadā cāśabdavācyatvān na vyaktīnām apohyatā
APV95cd tadāpohyeta sāmānyṃ tasyāpohāc ca vastutā ||
APV96ab nāpohyatvam abhāvānām abhāvābhāvavarjanāt
APV96cd vyakto 'pohāntare 'pohas tasmāt sāmānyavastunaḥ ||
APV97ab abhāvasya ca yo 'bhāvaḥ sa cet tasmād vilakṣaṇaḥ
APV97cd bhāva eva bhaven no ced gaur agaus te prasajyate || 
APV98ab yady apy aneṣu śabdeṣu vastunaḥ syād apohyatā
APV98cd sacchabdasya tv abhāvākhyān nāpohyaṃ bhinnam iṣyate ||
APV99ab tatrāsato 'pi bhāvatvam itikleśo mahān bhavet
APV99cd tadasiddhau na sattāsti na cāsattā prasidhyati ||
APV100ab na cāpi vāsanābhedād bhedaḥ sadrūpatāpi vā
APV100cd apohānāṃ prakalpyeta, na hy avastuni vāsanā ||
APV101ab smṛtiṃ muktvā na cāsty asyāḥ śaktiyogaḥ kriyāntare
APV101cd tasmān nānyādṛśe sārthe karoty anyādṛśīṃ matim ||
APV102ab bhavadbhiḥ śabdabhedo 'pi tannimitto na labhyate
APV102cd na hy asādhāraṇaḥ śabdo vācakaḥ prāgadṛṣṭitaḥ ||
APV103ab bhinnatvāc cāpi naivaikā vāsanā taiḥ prakalpyate
APV103cd na cāsti śabdavastv ekaṃ vāsanāṃ yat kariṣyati ||
APV104ab tatra śabdāntarāpohe sāmānye parikalpite
APV104cd tathaivāvasturūpatvāc chabdabhedo na kalpyate ||
APV105ab vācakānāṃ yathā caivaṃ vācyavācakayor mithaḥ
APV105cd na cāpy apohyabhedena bhedo 'stīty upapāditam ||
APV106ab nāgṛhītaś ca gamakaḥ śabdāpohaḥ kathañ cana
APV106cd pratyakṣaṃ na ca tacchaktaṃ na ca sto liṅgavācakau ||
APV107ab yataḥ syād grahaṇaṃ tasya, liṅgādīnāṃ ca kalpane
APV107cd na vyavastheti vācyaivaṃ vinā pratyakṣamūlataḥ ||
APV108ab na gamyagamakatvaṃ syād avastutvād apohayoḥ
APV108cd bhavatpakṣe, yathā loke khapuṣpaśaśaśṛṅgayoḥ ||
APV109ab vṛṣṭimeghāsator dṛṣṭvā yady anaikāntikaḥ vadet
APV109cd vastv evātrāpi matpakṣe bhavatpakṣe 'py adaḥ kutaḥ ||
APV110ab vidhirūpaś ca śabdārtho yena nābhyupagamyate
APV110cd na bhaved vyatireko 'pi tasya tatpūrvako hy asau ||
APV111ab niṣedhadvayayogitvād asato yāpy abhāvatā
APV111cd savastuke bhavet sāpi na tucche buddhyasambhavāt ||
APV112ab nanu yuktyānayaivāyaṃ vastunāpi na bhidyate
APV112cd apohas tena doṣo 'tra pūrvokto na bhaviṣyati ||
APV113ab siddham evaṃ madiṣṭaṃ syāt, naivānyā gatir asti hi
APV113cd abhāve vastubuddhir vā yad vā vastunyabhāvadhīḥ ||
APV114ab tatrābhāvātmakatve syān nirnimittaiva vastudhīḥ
APV114cd vastuny abhāvabodhas tu sidhyaty anyam apekṣya tu ||
APV115ab apohamātravācyatvaṃ yadi cābhyupagamyate
APV115cd nīlotpalādiśabdeṣu śabalārthābhidhāyiṣu ||
APV116ab viśeṣaṇaviśeṣyatvasāmānādhikaraṇyayoḥ
APV116cd na siddhiḥ, na hy anīlatvavyudāse 'nutpalacyutiḥ ||
APV117ab nāpi tatretaras tasmān na viśeṣyaviśeṣaṇe
APV117cd śabdayor nāpi te syātām abhidheyānapekṣayoḥ ||
APV118ab sāmānādhikaraṇyaṃ ca na bhinnatvād apohayoḥ
APV118cd arthataś caitad iṣyeta kīdṛśyādheyatā tayoḥ ||
APV119ab na cāsādhāraṇaṃ vastu gamyate 'nyac ca nāsti te
APV119cd agamyamānam aikārthyaṃ śabdayoḥ kvopayujyate ||
APV120ab athānyāpohavad vastu vācyam ity abhidhīyate
APV120cd tatrāpi paratantratvād vyāptiḥ śabdena durbalā ||
APV121ab khaṇḍe bhinnavyapohyatvād yathaiva madhurādibhiḥ
APV121cd śuklādivyāptyabhāvena nākṣepo na viśeṣaṇam ||
APV122ab tathaivāsadvyudāsāṃśāvacchinnārthāvadhāraṇe
APV122cd nāghaṭādinivṛttyaṃśavyāptiḥ śabdāt pratīyate ||
APV123ab vyāptiś ced artharūpeṇa sattayaivaṃ hi sā bhavet
APV123cd na ghaṭatvādimān arthaḥ kaś cin na vyāpyate tayā ||
APV124ab na ca vastutayā vyāptis tayā śabdasya vāryate
APV124cd pratītiṃ prati tulyas tu vyāpāro vastvavastunoḥ ||
APV125ab nirbhāgo 'pi hi vastvātmā śabdair bhāgena gamyate
APV125cd na hi sacchabdavijñānād ghaṭādyarthaḥ pratīyate ||
APV126ab tenānākṣepadoṣo 'sti, bhāktadoṣaś ca vidyate
APV126cd viśeṣaṇatvān mukhyatvam apohasya hi jātivat || 
APV127ab tasmāt tadvati gauṇatvān nābhidheyatvasambhavaḥ
APV127cd avastutvān na mukhyaś cet, na syād evaṃ viśeṣaṇam ||
APV128ab bhedāś cāpohavantaḥ syus teṣāṃ cāvācyatoditā
APV128cd ānantyavyabhicārābhyām, anyo nāsti tv apohavān ||
APV129ab nāpohavattvam anyad dhi bhedāpohāntare 'sti te
APV129cd tac cāpi kalpyamānaṃ syād abhāvo bhāva eva vā ||
APV130ab vastu cej jātir eva syād avastutve 'pi pūrvavat
APV130cd sambandho vaiṣa kalpyeta tasya ceṣṭā na vācyatā ||
APV131ab na caiko 'pohavān artho vartate 'rthāntare kva cit
APV131cd tasmād api na sāmānyaṃ vācyaṃ na ca viśeṣaṇam ||
APV132ab nātmanyavidyamānatvād viśeṣo 'pohasūcakaḥ
APV132cd tasmān na tair viśeṣyatvaṃ prakṛṣṭatvena nīlavat ||
APV133ab arthākṣepo 'pi nāsty eva sandehāl liṅgaliṅgivat
APV133cd na sāmānyātmanāpohas tair vinā na ca siddhyati ||
APV134ab evam eva tv anākṣepaḥ syād apohena vastunaḥ
APV134cd yataḥ śaśaviṣāṇe 'pi tadapohasya sambhavaḥ ||
APV135ab liṅgasaṃkhyādisambandho na vāpohasya vidyate
APV135cd vyakter avyapadeśyatvāt taddvāreṇāpi nāsty asau ||
APV136ab na hy asādhāraṇatvena sāpohenāpi gamyate
APV136cd na cāpy agamyamānasya vastunaḥ syād viśeṣyatā ||
APV137ab liṅgasaṃkhyādyapohānāṃ nopakāraḥ svarūpataḥ
APV137cd vastunaś copakāryatvaṃ kathaṃ śabdaiḥ pratīyate ||
APV138ab na vinānupalabdhyā ca syād abhāvamatiḥ kva cit
APV138cd na cābhāvaprameyatvaṃ gotvāder iha gamyate ||
APV139ab ākhyāteṣu ca nānyasya nivṛttiḥ sampratīyate
APV139cd na paryudāsarūpaṃ hi niṣedhyaṃ tatra vidyate ||
APV140ab na neti hy ucyamāne 'pi niṣedhasya niṣedhanam
APV140cd pacatīty aniṣiddhaṃ tu svarūpeṇāvatiṣṭhate ||
APV141ab sādhyatvapratyayaś cātra tathābhūtādirūpaṇam
APV141cd niṣpannatvād apohasya nirnimittaṃ prasajyate ||
APV142ab vidhyādāv artharāśau ca nānyāpohanidarśanam
APV142cd nañaś cāpi nañā yuktād apohaḥ kīdṛśo bhavet ||
APV143ab cādīnām api nañyogo naivāstīty anapohanam
APV143cd vākyārtho 'nyanivṛttiś ca vyapadeṣṭuṃ na śakyate ||
APV144ab ananyāpohaśabdādau vācyaṃ na ca nirūpyate
APV144cd prameyajñeyaśabdāder apohyaṃ kuta eva tu ||
APV145ab apohyakalpanāyāṃ tu varaṃ vastv eva kalpitam
APV145cd jñānākāraniṣedhāc ca nāntarārthābhidheyatā ||
APV146ab na cāpy apohyatā, tasmān nāpohas teṣu sidhyati
APV146cd evam ityādiśabdānāṃ na vāpohyaṃ nirūpyate ||
APV147ab virodhitvena bhedānām apoho yadi kalpyate
APV147cd virodho 'pohatas tatra virodhāc cāpy apohanam ||
APV148ab na sāmānyāpahāritvaṃ vidhirūpeṇa tatra te
APV148cd palaśādīn apohyāto vṛkṣaṃ harati śiṃśapā ||
APV149ab sāmānyādyanapohaś ca nāvirodhena kalpyate
APV149cd na hi śabdasvarūpāṇāṃ syād viruddhāviruddhatā ||
APV150ab na ca vastusvarūpeṇa tasya śabdair asaṅgateḥ
APV150cd prāk śabdavyāpṛter nāpi sāpohānāṃ pratīyate ||
APV151ab anyenānavabuddhe 'rthe sadā śabdaḥ pravartate
APV151cd sāmānyātmakatā tasya kena rūpeṇa gamyate ||
APV152ab śabdānurūpataś cet syād anyāpohanirūpaṇam
APV152cd bhinnatvād vṛkṣatarvāder apohaḥ kena vāryate ||
APV153ab śabdaspṛṣṭer vināpoho na ca liṅgena gamyate
APV153cd na viruddhāviruddhatvaṃ tasya liṅgāc ca sidhyati ||
APV154ab adṛṣṭatvād vyudāsas tu purastād eva vāritaḥ
APV154cd sāmānyaśabdo bhedena neṣyate vācakātmanā ||
APV155ab vyudāsas tatra durvāraḥ, kathañ cid dṛṣṭatā punaḥ
APV155cd brāhmaṇe kṣattriyasyāpi paryudāsaḥ prasajyate || 
APV156ab ākāṅkṣaṇādathātyāgas tulyo dravyakriyādiṣu
APV156cd vṛkṣeṇāto 'napohaḥ syāt tiṣṭhatyāder asaṃśayam ||
APV157ab puruṣasya tathā rājño vyudāse na viśeṣyatā
APV157cd avyudāsatvapakṣe ca syān nīlotpalatulyatā ||
APV158ab vṛkṣatvapārthivadravyasajjñeyeṣu yaducyate
APV158cd prātilomyānulomyena vidhau sarvārthabodhanam ||
APV159ab tadayuktam, na sarvo hi śabdaḥ sarvatra dṛśyate
APV159cd deśāvibhāgato vṛttir netrasyāpi rasādiṣu ||
APV160ab grāhakatvena vṛttis tu pratijāti vyavasthitā
APV160cd cakṣurādivad evātra saṅkaro na bhaviṣyati ||
APV161ab nivṛttaceṣṭe śabde ca vyāptyavyāptikṛtaṃ punaḥ
APV161cd sattvāder bodhakatvaṃ syād ekanyūnātirekataḥ ||
APV162ab tavaiva doṣaḥ syād eṣa viśeṣe yasya varttate
APV162cd sāmānyaśabdaḥ vācyānāṃ bhedo nāpy asti vastutaḥ ||
APV163ab api caikatvanityatvapratyekasamavāyitāḥ
APV163cd nirupākhyeṣv apoheṣu kurvato 'sūtrakaḥ paṭaḥ ||
APV164ab tasmād yeṣv eva śabdeṣu nañyogas teṣu kevalam
APV164cd bhaved anyanivṛttyaṃśaḥ svātmaivānyatra gamyate ||
APV165ab jñeyārthānyānapohatvaṃ pramāṅgatvāt tvagādivat
APV165cd yenoktaṃ tasya nañyuktaiḥ śabdaiḥ syād vyabhicāritā ||
APV166ab pakṣīkuryād yadā sarvāṃs tadāthāvītahetubhiḥ
APV166cd anaikānto virodhaś ca sarvalokaprasiddhitaḥ ||
APV167ab nāpohata itīdaṃ ca kārakatvena ced bhavet
APV167cd kevalāpohabuddher vā tataḥ syāt siddhasādhyatā ||
APV168ab athānyāpohavatyarthe vṛttir nāstīti sādhyate
APV168cd tataḥ prāk pakṣabādhaḥ syād gotve 'thāśvādyabhāvataḥ ||
APV169ab sādhyahīnaś ca dṛṣṭāntaś cakṣurādy api tasya hi
APV169cd varttate 'pohavatyeva taṃ yady api na budhyate ||
APV170ab athānyāpohanirbhāsā na buddhiḥ siddhasādhanam
APV170cd apoharūpam apy etad vastv ity eva hi gamyate ||
APV171ab athāpohanimittāsya vṛttir arthe niṣidhyate
APV171cd vyatirekāṅgateṣṭatvāt punaḥ prāk pakṣabādhanam ||
APV172ab anumāne tathā caitad ity anaikāntiko bhavet
APV172cd sandehabādhajātena pratyakṣeṇāpi cetasā ||
APV173ab viruddhatā ca hetoḥ syāt, śabdaḥ śrotrādivad yataḥ
APV173cd ātmāntaḥ karaṇākāśaiḥ svavācitvaṃ jahāti vāḥ ||
APV174ab vidhirūpapravṛtīr vā śabdo 'pohena varttate
APV174cd anumānāṅgabhūtatvād yathaiva pratiṣedhakaḥ ||
APV175ab jātiṃ vā na bravīty eṣa vyaktiṃ vā tadviśeṣitām
APV175cd pramāyām aṅgabhūtatvāt tvakśrotrādi yathaiva ca ||
APV176ab evaṃ sādhanamārgeṇa vācyāvācyanirūpaṇā
APV176cd nāvātiṣṭhata ity atra kathyate lokavartmanā ||

[vanavāda (VAV)]
[sambandhākṣepaparihāra (SAP)]
[citrākṣepaparihāra (CAP)]
[ātmavāda (ATV)]

* autpattikasūtra vanavāda (VAV)

VAV1ab sāsnādibhir viśiṣṭatvam ākṛter ucyate katham
VAV1cd yadāvayavisambandhi gotvaṃ nāvayave sthitam ||
VAV2ab ekāvayavisambandhas teṣāṃ gotvena vidyate
VAV2cd tenāsādhāraṇatvāt te syur gotvasyopalakṣaṇam ||
VAV3ab piṇḍe sattādijātīnāṃ bahvīnāṃ samavetatā
VAV3cd tābhyo viśiṣyate gotvaṃ sāsnādibhir asaṃśayam ||
VAV4ab na caite vyañjakās tasya guṇavad vā viśeṣaṇam
VAV4cd tathā hi nāgṛhīteṣu teṣu syād gotvabodhanam ||
VAV5ab teṣāṃ ca vyañjakaiḥ svaiḥ syāt punargrahaṇakalpanā
VAV5cd tathā satyanavasthā syāt na syād gotvāvadhāraṇam ||
VAV6ab sarveṣu ca gṛhīteṣu sāsnādiṣu bhavenmatiḥ
VAV6cd gotve, na caiṣu sarveṣu yugapad buddhisambhavaḥ ||
VAV7ab tasmāt sadbhāvamātreṇa mahattvādau yathaiva dhīḥ
VAV7cd kriyate 'vayavaiḥ piṇḍe tathā jātiguṇādiṣu ||
VAV8ab yady evam agṛhīteṣu teṣu kiṃ sā na jāyate
VAV8cd taddeśavyatirekeṇa grāhyaṃ yena na vidyate ||
VAV9ab gṛhyamāṇe tu gotvādau nāntarīyakahetukaḥ
VAV9cd sāsnādeḥ kasya cid bodhas taddeśatvena jāyate ||
VAV10ab tadanatyantabhedād vā tadviśiṣṭeti kīrtyate
VAV10cd bādhaḥ parānumānasya na pratyakṣeti bodhyate ||
VAV11ab pareṣāṃ sādhanaṃ hy atra nākṛtiḥ piṇḍataḥ pṛthak
VAV11cd taddhīhānāv avijñānāt paṅktiyūthavanādivat ||
VAV12ab sarvatra lokasiddhatvān na vācyaṃ sādhanaṃ svayam
VAV12cd niṣedhatāṃ pareṣāṃ tu virodhaṃ lokato vadet ||
VAV13ab visaṃvādo na dṛśyeta yadi pratyakṣatākṛteḥ
VAV13cd pramāṇe 'pi visaṃvādāt tārkikeṣu kuto nv iyam ||
VAV14ab rūpādāv api teṣāṃ hi pratyakṣatvena sammate
VAV14cd vivādaḥ, naiva lokas tu jātau vipratipadyate ||
VAV15ab vyavahārā hi dṛśyante sāmānyārthanibandhanāḥ
VAV15cd dadhitakrādidānādau kauṇḍinyabrāhmaṇādiṣu ||
VAV16ab ākṛtir jātir evātra saṃsthānaṃ na prakalpyate
VAV16cd na hi vāyvagniśabdādau kiñ cit saṃsthānam iṣyate ||
VAV17ab anyadanyac ca saṃsthānaṃ pratipiṇḍaṃ pratīyate
VAV17cd saṃyogātmakatāyāṃ tu vibhāgeṣu vinaśyati ||
VAV18ab atha saṃsthānasāmānyam, aśvādāv api tatsamam
VAV18cd na gotvena vinā hy etad vyavacchinnaṃ pratīyate ||
VAV19ab sarvapratikṛtīnāṃ ca saṃsthāne saty apīdṛśe
VAV19cd na gotvādimatir dṛṣṭā tasmāj jātiḥ pṛthak tataḥ ||
VAV20ab rucakādiṣu sāmānyaṃ rucakatvād yudāhṛtam
VAV20cd bhinneṣu caiṣu sāmānyaṃ suvarṇatvaṃ pratīyate ||
VAV21ab vardhamānakabhaṅge ca rucakaḥ kriyate yadā
VAV21cd tadā pūrvārthinaḥ śokaḥ prītiś cāpy uttarārthinaḥ ||
VAV22ab hemārthinas tu mādhyasthaṃ tasmād vastu trayātmakam
VAV22cd notpādasthitibhaṅgānām abhāve syān matitrayam ||
VAV23ab na nāśena vinā śoko notpādena vinā sukham
VAV23cd sthityā vinā na mādhyasthyam, tena sāmānyanityatā ||
VAV24ab mudgamāṣatilādau ca yatra bhedo na lakṣyate
VAV24cd tatraikabuddhinirgrāhyā jātir indriyagocaraḥ ||
VAV25ab ārād dṛṣṭe ca puruṣe sandeho brāhmaṇādiṣu
VAV25cd na syād yadi na gṛhyeta sāmānyaṃ cakṣurādinā || 
VAV26ab tasyopalakṣaṇaṃ cāpi kva cit kena cid iṣyate
VAV26cd rūpādīnāṃ viśeṣeṇa deśakālādy apekṣayā ||
VAV27ab suvarṇaṃ bhidyate rūpāt tāmratvāder asaṃśayam
VAV27cd tailād ghṛtaṃ vilīnaṃ ca gandhena ca rasena ca ||
VAV28ab bhasmapracchādito vahniḥ sparśanenopalabhyate
VAV28cd aśvatvādau ca dūrasthe niścayo jāyate svanaiḥ ||
VAV29ab saṃsthānena ghaṭatvādi brāhmaṇatvādi yonitaḥ
VAV29cd kva cid ācārataś cāpi samyag rājānupālitāt ||
VAV30ab pratyekasamavetatvaṃ dṛṣṭatvān na virotsyate
VAV30cd tathā saty api nānātvaṃ naikabuddher bhaviṣyati ||
VAV31ab na hi sambandhibhedena svarūpaikatvabādhanam
VAV31cd vibhutvāvayavābhāvau pratipādyau ca śabdavat ||
VAV32ab yathā ca vyatirekaiva dṛśyamānā punaḥ punaḥ
VAV32cd kālabhede 'py abhinnaiva jātir bhinnāśrayā satī ||
VAV33ab kārtsyāvayavaśo vṛttiḥ praṣṭuṃ jātau na yujyate
VAV33cd na hi bhedavinirmukte kārtsnyabhāgavikalpanam ||
VAV34ab tasmād vyaktiṣu jātīnāṃ vṛttir astīti gamyate
VAV34cd viśeṣāvasarābhāvāt tanmātraivāvatiṣṭhate ||
VAV35ab yā cāvayavaśo vṛttiḥ sraksūtrādiṣu dṛśyate
VAV35cd bhūtakaṇṭhaguṇādeś ca pratipiṇḍaṃ samāptitaḥ ||
VAV36ab tatrāvayavayogitvam avibhutvaṃca kāraṇam
VAV36cd ākṛtes tadabhāvena na prasaktamado dvayam ||
VAV37ab na ca dvaividhyam eveti vṛtter asti niyāmakam
VAV37cd trividhāpi hi dṛṣṭatvāt sambhaved dvividhā yathā ||
VAV38ab itaratra na dṛṣṭaṃ cet sragādiṣv api tatsamam
VAV38cd naiva hy anyonyatulyatvaṃ tayor nāpy anayā saha ||
VAV39ab na hy anyasminn adṛṣṭatvād vahner auṣṇyaṃ praṇaśyati
VAV39cd na cānumānagamyeyaṃ vāñched yena nidarśanam ||
VAV40ab svarūpataś ca dṛṣṭāyā vṛtter na pararūpataḥ
VAV40cd nirākriyopapadyeta tadviśeṣam apaśyatām ||
VAV41ab aṅgāṅgāsambhavāc cāpi yā pradhānanirākriyā
VAV41cd sā 'yuktaiva, anumānena pratyakṣajñānabādhanāt ||
VAV42ab tasmād asambhavo yasya tanmātrasyaiva bādhanam
VAV42cd yuktaṃ na tāvatānyo 'pi sambhavan bādham arhati ||
VAV43ab tena vaiśeṣikoktāpi jātiḥ sarvagatā satī
VAV43cd vyajyate yatra piṇḍena varṇavat tatra gṛhyate ||
VAV44ab tasmāt piṇḍeṣu gobuddhir ekagotvanibandhanā
VAV44cd gavābhāsaikarūpyābhām ekagopiṇḍabuddhivat ||
VAV45ab na śābaleyād gobuddhis tato 'nyālambanāpi vā
VAV45cd tadabhāve 'pi sadbhāvād ghaṭe pārthivabuddhivat ||
VAV46ab pratyekasamavetārthaviṣayā vāpi gomatiḥ
VAV46cd pratyekaṃ kṛtsnabuddhitvāt pratyekavyaktibuddhivat ||
VAV47ab pratyekasamavetāpi jātir ekaikabuddhitaḥ
VAV47cd nañyukteṣv api vākyeṣu brahmaṇādinivartanam ||
VAV48ab na ca sādṛśyaviṣayā godhīs tādrūpyajanmataḥ
VAV48cd prāmāṇye sati yadvad dhi pratyabhijñaikavastuni ||
VAV49ab naikarūpamatir gotve mithyā vaktuṃ ca śakyate
VAV49cd nātra kāraṇadoṣo 'sti bādhakapratyayo 'pi vā ||
VAV50ab yadā vyaktyatirekeṇa grāhyatvād anyatākṛteḥ
VAV50cd vanavannāsty anaikāntāt tatrāsambaddhatā katham ||
VAV51ab sādhanaṃ cen mayocyeta yujyeta vyabhicāritā
VAV51cd dūṣaṇatvadhiyā tv etad asambaddhatvam ucyate ||
VAV52ab nāstitvahetor uktaiṣā pratyakṣeṇa viruddhatā
VAV52cd parasya sādhanaṃ hy atra yat tat pūrvam udāhṛtam ||
VAV53ab pratyakṣābhāsatā cātra naivāsti vanabuddhivat
VAV53cd kasya cin na hi mithyātvāt sarvaṃ mithyety asaṅgatiḥ ||
VAV54ab yathā vanādibuddhīnāṃ mithyātvān na rasādidhīḥ
VAV54cd mithyaivaṃ jātibuddhiḥ syād viśeṣo vābhidhīyatām || 
VAV55ab vṛkṣebhyo vyatirekeṇa vane yaikamatir bhavet
VAV55cd dūratvadoṣāt tatra syād ākṛtau tu na vidyate ||
VAV56ab sannikṛṣṭasya vṛkṣeṣu buddhyekatvaṃ nivartate
VAV56cd kena cit tu prakāreṇa jātibuddhir na naśyati ||
VAV57ab yaikatvadhīr vinā śabdāt saivaṃ tāvan nirākṛtā
VAV57cd vanaśabdānuraktā tu madhyasthasyāpi jāyate ||
VAV58ab mithyātvakalpanā tv asyāḥ pratyakṣāder asambhavāt
VAV58cd jātiḥ sarvapramāṇais tu tadrūpaivāvagamyate ||
VAV59ab pramāṇāntaradṛṣṭe ca padam arthe prayujyate
VAV59cd tasmād dṛṣṭe prayuktasya mithyātvaṃ syād vanādiṣu ||
VAV60ab ke cin nityaṃ vanaikatvaṃ śabdagamyaṃ samāśritāḥ
VAV60cd anyaiḥ saṅgatyabhāve 'pi satyaṃ tat syād rasādivat ||
VAV61ab mithyātvaṃ yadasaṅgatyā tadajñāne prasajyate
VAV61cd jñāyamānasya doṣas tu na tu kaś cid asaṅgateḥ ||
VAV62ab pramāṇāntaragamye 'rthe padaṃ nityaṃ prayujyate
VAV62cd dharmo 'yaṃ na ca sarveṣāṃ padānām abhyupeyate ||
VAV63ab asty eva saṅgatiś cātra vṛkṣā hi bahavo vanam
VAV63cd te pramāṇāntāj jñātāḥ saṃshyā caiṣānyavastuni ||
VAV64ab nānekasyaikaśabdyaṃ ced, ekaśeṣavad iṣyatām
VAV64cd tatra saṃkhyāvivṛddhiś ced, astu tanmātravarjanam ||
VAV65ab tasmāt sāmānyadṛṣṭena siddhaikatvasya saṅgatiḥ
VAV65cd tenānyānavagamyāpi saṃkhyā syāt sūryayānavat ||
VAV66ab ke cid bahutvasāmānyam āhur vṛkṣasthitaṃ vanam
VAV66cd tatra caikatvam asty eva, vanatvaṃ vāpi vidyate ||
VAV67ab vināpy ekāśrayatvena yathaivāvayavo tathā
VAV67cd asaṃyuktair abhivyaktir dṛṣṭatvān na virotsyate ||
VAV68ab anyatrāpi ca tadbuddheḥ sāmānyaṃ tad abhaviṣyati
VAV68cd yathā ca bhramaṇatvādibhaṅgiṣv avayaveṣv api ||
VAV69ab vyaktaṃ nānāśrayatve 'pi gṛhyate vanatā tathā
VAV69cd yadvaikakāryahetutvād ekagośabdavad vanam ||
VAV70ab nityaṃ ye vyastavijñātā vṛkṣā neṣṭā hi te vanam
VAV70cd yad vā lakṣaṇayaikatvaṃ deśakālakriyādibhiḥ ||
VAV71ab dravyaikatvād vināpīṣṭaṃ paṅktiyūthavanādiṣu
VAV71cd vṛkṣāṇāṃ samudāye ca vanadhīr jāyate yathā ||
VAV72ab naivaṃ gosamudāye 'pi gotvadhīr upajāyate
VAV72cd yādṛśī vṛkṣadhīs tatra gotvadhīr api tādṛśī ||
VAV73ab vanavan nāpṛthaksiddheḥ samudāyatvakalpanā
VAV73cd na ca sāsnādisaṅghātas tadbuddhyālambanaṃ bhavet ||
VAV74ab kṣīṇeṣu piṇḍabuddhyaiṣu tatsāmānye hi gotvadhīḥ
VAV74cd tenāvayavyabhāve 'pi sāmānyaṃ vyatiricyate ||
VAV75ab pūrvoktād eva tu nyāyāt sidhyed atrāvayavy api
VAV75cd tasyāpy atyantabhinnatvaṃ na syād avayavaiḥ saha ||
VAV76ab vyaktibhyo jātivac caiṣa na niṣkṛṣṭaḥ pratīyate
VAV76cd kaiś cid avyatiriktatvaṃ kaiś cic ca vyatiriktatā ||
VAV77ab dūṣitā sādhitā vāpi na ca tatra balābalam
VAV77cd kadā cin niścitaṃ kaiś cit tasmān madhyasthatā varam ||
VAV78ab tato 'nyānanyate nasya sto na staś ceti kīrttyate
VAV78cd tasmāc citravadevāsya mṛṣā syād ekarūpatā ||
VAV79ab vastvanekatvavādāc ca na sandindhāpramāṇatā
VAV79cd jñānaṃ sandihyate yatra tatra na syāt pramāṇatā ||
VAV80ab ihānaikāntikaṃ vastv ityevaṃ jñānaṃ suniścitam
VAV80cd niṣkṛṣyāvayavān buddhyā yāvayavyapratītatā ||
VAV81ab buddhisthatvād vināśasya saulūkyasyāpi yujyate
VAV81cd vṛttiś cāvayaveṣv asya vyāsajyaiva pratīyate ||
VAV82ab tataḥ kārtsnyādisampraśnaḥ pratyākhyeyo 'tra jātivat
VAV82cd sāsnādiguṇahetuś cen nānyasmin gotvadhīr bhavet ||
VAV83ab bhinna eva hi sāsnādiḥ piṇḍāt piṇḍāntareyataḥ
VAV83cd na cāvayavasāmānyaṃ pareṣām upapadyate || 
VAV84ab tasmāt sāsnādito 'nyena gotvadhīr upajanyate
VAV84cd vanāntareṣa yā buddhir vanam ity upajāyate ||
VAV85ab tasyās tad eva vṛkṣatvaṃ grāhyaṃ bahvāśrayaṃ viduḥ
VAV85cd ekatve 'py ākṛter yadvad bahutvaṃ vyaktyapekṣayā ||
VAV86ab bahutve hi tathā vyakter ekatvaṃ jātyapekṣayā
VAV86cd ekānekābhidhāne ca śabdā niyataśaktayaḥ ||
VAV87ab ke cid vyaktiṃ tv asaṃkhyākāṃ gamayanty ambarādiṣu
VAV87cd eko vrīhiḥ suniṣpannaḥ iti jātiṃ svasaṃkhyayā ||
VAV88ab patnīsannahanādau tu vyaktim ākṛtisaṃkhyayā
VAV88cd kapiñjalādijātes tu pratītir vyaktisaṃkhyayā ||
VAV89ab vyaktijātī vadanty anye dravyāvayavasaṃkhyayā
VAV89cd asmān iti yathaikasmin pāśānaditir ity api ||
VAV90ab tatra vrīhyādiśabdānāṃ saṃkhyāyogo yathāruci
VAV90cd vanadārādiśabdās tu pravartante vyavasthayā ||
VAV91ab jaṅgame sthāvare cārthe yathā yūthavanādayaḥ
VAV91cd tatra vyaktau ca jātau ca dārādiś cet prayujyate ||
VAV92ab vyakter avayavānāṃ ca saṃkhyām ādāya vartate
VAV92cd vanaśabdaḥ punarvyaktīr jātisaṃkhyāviśeṣitāḥ ||
VAV93ab bahvīrāhātha vā jātiṃ bahuvyaktisamāśrayām
VAV93cd evaṃ paṅktyādiśabdānāṃ saṃyogādi viśeṣaṇam ||
VAV94ab sarveṣāṃ kiñ cid astīti na nirālambanaikadhīḥ
VAV94cd tulyaṃ pratyakṣayā ''kṛtyā vane yat tadasad yadi ||
VAV95ab vṛkṣās tatra tayā tulyā iti śūnyatvavāditā
VAV95cd pratyakṣābhāsagamyatvād vṛkṣebhyo 'nyat tu tadvanam ||
VAV96ab nā''kṛtyā saha tasyāsti sparddhā pratyakṣagamyayā
VAV96cd athā''kṛtyā vanaṃ tulyaṃ sadbhāvena prasajyate ||
VAV96ef jātipakṣavimokena vanasiddhāntadūṣaṇam
VAV97ab iti nigaditam etallokasiddhaiḥ padārthair vyavahṛtir iha śāstre na svatantrābhyupetaiḥ
VAV97cd bhavati ca janadṛṣṭyā jātipaṅktyādibhedo yadi tu na ghaṭate 'sau naiva bādho 'sti kaś cit ||

* autpattikasūtra sambandhākṣepaparihāra (SAP)

SAP1ab bhavetāṃ nāma śabdārthau yāvetāvuditau tvayā
SAP1cd yadarthas tu prayāso 'yaṃ sa sambandho nirūpyatām ||
SAP2ab pūrvam evopadiṣṭaḥ san sambandhaḥ kin tu pṛcchyate
SAP2cd svarūpākathanāc caitad uttaraṃ nopapadyate ||
SAP3ab kim auṣadhaṃ jvarasyeti pṛṣṭo yadi vaded idam
SAP3cd yenāsau naśyatīty evaṃ kiṃ tena kathitaṃ bhavet ||
SAP4ab tatra ke cid vanty eva pūrvatrāparitoṣataḥ
SAP4cd praśnaḥ punarupakrāntaḥ sambandhāntaram icchatā ||
SAP5ab yaḥ saṃjñāsaṃjñisambandhaḥ pratītyuttaro yataḥ
SAP5cd sā cānyapūrvikā tasmān nāsya pratyāyanāṅgatā ||
SAP6ab ajānāno 'pi saṃjñātvaṃ sambandhāntaradarśanāt
SAP6cd buddhyate 'rthaṃ tataḥ paścāt kaś cit saṃjñeti manyate ||
SAP7ab tam evānyo 'vinābhāvam atra sambandham icchati
SAP7cd na hi tasmād vinā śabde jñāte syād arthabodhanam ||
SAP8ab tattvayuktam, na bhāṣye 'sti tādṛksambandhakīrtanam
SAP8cd yadi hy etāvatocyeta kiṃ nānuktaḥ pratīyate ||
SAP9ab prayuktaś cāvinābhāvasaṃjñā lokāt tu gamyate
SAP9cd saṃjñetyagamyamāne 'pi gamakatvaṃ pratīyate ||
SAP10ab tasmāt sa eva śabdārthacintāvyavahito 'dhunā
SAP10cd nityānityavicārārthaṃ sambandhaḥ smāryate punaḥ ||
SAP11ab yacchabde jñāta ity evaṃ śaktir evātra kīrtyate
SAP11cd kartṛtvaṃ karaṇatvaṃ vā yat tasyārthābhidhāṃ prati ||
SAP12ab svato naivāsti śaktatvaṃ vācyāvācakayor mithaḥ
SAP12cd pratītiḥ samayāt puṃsāṃ bhaved akṣinikocavat ||
SAP13ab samayaḥ pratimartyaṃ yā pratyuccāraṇam eva vā
SAP13cd kriyate jagadādau vā sakṛdekena kena cit || 
SAP14ab pratyekaṃ vāpi sambandho bhidyetaiko 'tha vā bhavet
SAP14cd ekatve kṛtako na syād, bhinnaś ced bhedadhīr bhavet ||
SAP15ab bhinnatve pratisambandhaṃ śaktiḥ kalpyābhidhā prati
SAP15cd ekasmin jñātaśaktau vā nānyenārthamatir bhavet ||
SAP16ab atha yo yasya puṃsaḥ syāt sa tena pratipadyate
SAP16cd yasyānekena sambandhaḥ kṛtas tasya kathaṃ bhavet ||
SAP17ab ekārthānāṃ vikalpaś cet, netarātyantabādhanāt
SAP17cd samuccayo 'pi naiteṣāṃ vyavahāre 'vagamyate ||
SAP18ab kiñ cid evaikamādāya vyavahāro hi dṛśyate
SAP18cd bahubhiḥ kṛtasambandhe na caiko gamako bhavet ||
SAP19ab śabdārthayor abhede 'pi pumbahutve 'pi kartari
SAP19cd nāyaṃ veti matir dṛṣṭā vikalpo 'to na yujyate ||
SAP20ab gośabde sakṛdukte ca bhinneṣu pratipattṛṣu
SAP20cd vikalpyamāne sambandhe kaś cid budhyeta netare ||
SAP21ab samuccayo nṛbhedāc cet, na, vaktraikyād asambhavāt
SAP21cd vaktṛśrotṛdhiyor bhedād vyavahāraś ca duṣyati ||
SAP22ab vaktur anyo hi sambandho buddhau śrotus tathāparaḥ
SAP22cd śrotuḥ kartuṃ ca sambandhaṃ vaktā kaṃ pratipadyatām ||
SAP23ab pūrvadṛṣṭo hi yas tena śrotur naiva karoti tam
SAP23cd yaṃ karoti navaṃ so 'pi na dṛṣṭaḥ pratipādakaḥ ||
SAP24ab sarvathā śrotṛsiddhiś ced, asiddhaṃ netaro vadet
SAP24cd ghaṭādāv api tulyaṃ cet, na, sāmānyaprasiddhitaḥ ||
SAP25ab yady api jñātasāmarthyā vyaktiḥ kartuṃ na śakyate
SAP25cd kriyate yā na tasyāś ca śaktiḥ kārye 'vadhāritā ||
SAP26ab tathāpy ākṛtitaḥ siddhā śaktir utpādanādiṣu
SAP26cd tasyā na cādimattāsti, sambandhas tvādimāṃs tava ||
SAP27ab yadi tatrāpi sāmānyaṃ nityam abhyupagamyate
SAP27cd tathāpy asmanmataṃ siddham, na tu dvyākārasambhavaḥ ||
SAP28ab śaktir eva hi sambandho bhedaś cāsyā na vidyate
SAP28cd sā hi kāryānumeyatvāt tadbhedam anuvartate ||
SAP29ab anyathānupapattyā ca śaktisadbhāvakalpanam
SAP29cd na caikayaiva siddhe 'rthe bahvīnāṃ kalpaneṣyate ||
SAP30ab sambandhākhyānakāle ca gośabdādāv udīrite
SAP30cd ke cit sambandhabuddhyārthaṃ buddhyante nāpare tathā ||
SAP31ab tatra sambandhanāstitve sarvo 'rthaṃ nāvadhārayet
SAP31cd astitve sarvabodhaś cet, na kaiś cid anupagrahāt ||
SAP32ab jñāpakatvād dhi sambandhaḥ svātmajñānam apekṣate
SAP32cd tenāsau vidyamāno 'pi nāgṛhītaḥ prakāśakaḥ ||
SAP33ab vidyamānasya cārthasya dṛṣṭam agrahaṇaṃ kva cit
SAP33cd na tv atyantāsato 'stitvaṃ kāṃś cit pratyupapadyate ||
SAP34ab viruddhau sadasadbhāvau na syātām ekavastuni
SAP34cd nanu tulyaṃ virodhitvaṃ jñātājñātatvayor api ||
SAP35ab jñānaṃ hi puruṣādhāraṃ tadbhedān na virotsyate
SAP35cd puruṣāntarasaṃsthaṃ ca nājñānaṃ tena bādhyate ||
SAP36ab sambandhādhāratāyāṃ ca virodhaḥ sadasattvayoḥ
SAP36cd pratyuktatvāc ca bhedasya tadvaśān nāvirodhitā ||
SAP37ab andhānandhasamīpasthaḥ śuklo 'ndhair nāvagamyate
SAP37cd gamyate cetarais tasya sadasattvena tāvatā ||
SAP38ab śaktyaśaktyor narāṇāṃ tu bhedāt tatrāvirodhitā
SAP38cd na hy anyo darśanasyāsti sambandhād dhetur atra hi ||
SAP39ab evam evendriyais tulyaṃ vyavahāropalambhanam
SAP39cd yeṣāṃ syāt te 'vabhotsyante tato 'rthaṃ netare 'ndhavat ||
SAP40ab ādhānavat sakṛś caitat tantreṇopakariṣyati
SAP40cd smaraṇaṃ bhetsyate cāsya vahnipraṇayanādivat ||
SAP41ab sarveṣām anabhijñānāṃ pūrvapūrvaprasiddhitaḥ
SAP41cd siddhaḥ sambandha ity evaṃ sambandhādir na vidyate ||
SAP42ab pratyuccāraṇanirvṛttir bhāṣya eva nirākṛtā
SAP42cd sargādau ca kriyā nāsti, tādṛkkālo hi neṣyate || 
SAP43ab yadi tv ādau jagat sṛṣṭvā dharmādharmau sasādhanau
SAP43cd yathā śabdārthasambandhān vedān kaś cit pravartayet ||
SAP44ab jagaddhitāya vedasya tathā kiñ cin na duṣyati
SAP44cd sarvajñavat tu dussādham ity atraitan na saṃśritam ||
SAP45ab yadā sarvam idaṃ nāsīt kvāvasthā tatra gamyatām
SAP45cd prajāpateḥ kva vā sthānaṃ kiṃ rūpaṃ ca pratīyatām ||
SAP46ab jñātā ca kas tadā tasya yo janān bodhayiṣyati
SAP46cd upalabdher vinā caitat katham adhyavasīyatām ||
SAP47ab pravṛttiḥ katham ādyā ca jagataḥ sampratīyate
SAP47cd śarīrāder vinā cāsya katham icchāpi sarjane ||
SAP48ab śarīrādy atha tasya syāt, tasyotpattir na tatkṛtā
SAP48cd tadvadanyaprasaṅgo 'pi, nityaṃ yadi tad iṣyate ||
SAP49ab pṛthivyādāv anutpanne kimmayaṃ tatpunarbhavet
SAP49cd prāṇināṃ prāyaduḥkhā ca sisṛkṣāsya na yujyate ||
SAP50ab sādhanaṃ cāsya dharmādi tadā kiñ canna vidyate
SAP50cd na ca nissādhanaḥ kartā kaś cit sṛjati kiñ cana ||
SAP51ab nādhāreṇa vinā sṛṣṭirūrṇanābher apīṣyate
SAP51cd prāṇināṃ bhakṣaṇāc cāpi tasya lālā pravarttate ||
SAP52ab abhāvāc cānukampyānāṃ nānukampāsya jāyate
SAP52cd sṛjec ca śubham evaikam anukampāprayojitaḥ ||
SAP53ab athāśubhād vinā sṛṣṭiḥ sthitir vā nopapadyate
SAP53cd ātmādhīnābhyupāye hi bhavet kiṃ nāma dṛṣkaram ||
SAP54ab tathā cāpekṣamāṇasya svātantryaṃ pratihanyate
SAP54cd jagac cāsṛjatas tasya kiṃ nāmeṣṭaṃ na sidhyati ||
SAP55ab prayojanam anuddiśya na mando 'pi pravartate
SAP55cd evam eva pravṛttiś cec caitanyenāsya kiṃ bhavet ||
SAP56ab krīḍārthāyāṃ pravṛttau ca vihanyeta kṛtārthatā
SAP56cd bahuvyāpāratāyāṃ ca kleśo bahutaro bhavet ||
SAP57ab saṃhārecchāpi caitasya bhaved apratyayāt punaḥ
SAP57cd na cakaiś cid asau jñātuṃ kādā cid api śakyate ||
SAP58ab svarūpeṇopalabdhe 'pi sraṣṭṛtvaṃ nāvagamyate
SAP58cd sṛṣṭyādyāḥ praṇino ye ca budhyantāṃ kiṃ nu te tadā ||
SAP59ab kuto vayam ihotpannāḥ iti tāvan na jānate
SAP59cd prāgavasthāṃ ca jagataḥ sraṣṭṛtvaṃ ca prajāpateḥ ||
SAP60ab na ca tadvacanenaiṣāṃ pratipattiḥ suniścitā
SAP60cd asṛṣṭvāpi hy asau brūyād ātmaiśvaryaprakāśanāt ||
SAP61ab evaṃ vedo 'pi tatpūrvastatsadbhāvādibodhane
SAP61cd sāśaṅko na pramāṇaṃ syāt, nityasya vyāpṛtiḥ kutaḥ ||
SAP62ab yadi prāg apy asau tasmād arthādāsīn na tena saḥ
SAP62cd sambaddha iti tasyānyas tadartho 'nyaprarocanā ||
SAP63ab stutivākyakṛtaś caiṣa janānāṃ mativibhramaḥ
SAP63cd paurvāparyāparāmṛṣṭaḥ śabdo 'nyāṃ kurute matim ||
SAP64ab upākhyānādirūpeṇa vṛttir vedavad eva naḥ
SAP64cd dharmādau bhāratādīnāṃ bhrāntis tebhyo 'py ato bhavet ||
SAP65ab ākhyānānupayogitvāt teṣu sarveṣu vidyate
SAP65cd stutinindāśrayaḥ kaś cid vedas tac codito 'pi vā ||
SAP66ab vedasyādipravṛttau ca nākṛtatvamatir bhavet
SAP66cd pralayeṣu sthitiś cāsya sāśaṅkā syāt prajāpatau ||
SAP67ab kartṛsargavināśānām athānāditvakalpanā
SAP67cd saivaṃ yuktāyathedānīṃ bhūtānāṃ dṛśyate kramāt ||
SAP68ab pralaye 'pi pramāṇaṃ naḥ sarvocchedātmake na hi
SAP68cd na ca prayojanaṃ tena syāt prajāpatikarmaṇā ||
SAP69ab na ca karmavatāṃ yuktā sthitis tadbhogavarjitā
SAP69cd karmāntaraniruddhaṃ hi phalaṃ na syāt kriyāntarāt ||
SAP70ab sarveṣāṃ tu phalāpetaṃ na sthānam upapadyate
SAP70cd na cāpy anupabhogo 'sau kasya cit karmaṇaḥ phalam ||
SAP71ab aśeṣakarmanāśe vā punaḥ sṛṣṭir na yujyate
SAP71cd karmāṇāṃ vāpy abhivyaktau kiṃ nimittaṃ tadā bhavet || 
SAP72ab īśvarecchā yadīṣyeta, saiva syāl lokakāraṇam
SAP72cd īśvarecchāvaśitve hi niṣphalā karmakalpanā ||
SAP73ab na cānimittayā yuktam utpattuṃ hīśvarecchayā
SAP73cd yad vā tasyā nimittaṃ yat tad bhūtānāṃ bhaviṣyati ||
SAP74ab sanniveśaviśiṣṭānām utpattiṃ yo gṛhādivat
SAP74cd sādhayec cetanādhiṣṭhāṃ dehānāṃ tasya cottaram ||
SAP75ab kasya cid dhetumātratvaṃ yady adhiṣṭhātṛteṣyate
SAP75cd karmabhiḥ sarvajīvānāṃ tatsiddheḥ siddhasādhanam ||
SAP76ab icchāpūrvakapakṣe 'pi, tatpūrvatvena karmaṇām
SAP76cd icchānantarasiddhis tu dṛṣṭānte 'pi na vidyate ||
SAP77ab anekāntaś ca hetus te taccharīrādinā bhavet
SAP77cd utpattimāṃś ca taddeho dehatvād asmadādivat ||
SAP78ab atha tasyāpy adhiṣṭhānaṃ tenaivety avipakṣatā
SAP78cd aśarīro hy adhiṣṭhātā nātmā muktātmavad bhavet ||
SAP79ab kumbhakārādyadhiṣṭhānaṃ ghaṭādau yadi ceṣyate
SAP79cd neśvarādhiṣṭhitatvaṃ syād, asti cet sādhyahīnatā ||
SAP80ab yathāsiddhe ca dṛṣṭānte bhaved dhetor viruddhatā
SAP80cd anīśvaravināśyādikartṛmattvaṃ prasajyate ||
SAP81ab kulālavac ca naitasya vyāpāro yadi kalpate
SAP81cd acetanaḥ kathaṃ bhāvas tadicchām anurudhyate ||
SAP82ab tasmān na paramāṇvāder ārambhaḥ syāt tadicchayā
SAP82cd puruṣasya ca śuddhasya nāśuddhā vikṛtir bhavet ||
SAP83ab svādhīnatvāc ca dharmādes tena kleśo na yujyate
SAP83cd tadvaśena pravṛttau vā vyatirekaḥ prasajyate ||
SAP84ab svayaṃ ca śuddharūpatvād asattvāc cānyavastunaḥ
SAP84cd svapnādivadavidyāyāḥ pravṛttis tasya kiṃ kṛtā ||
SAP85ab anyenopaplave 'bhīṣṭe dvaitavādaḥ prasajyate
SAP85cd svābhāvikīm avidyāṃ tu nocchettuṃ kaś cid arhati ||
SAP86ab vilakṣaṇopapāte hi naśyet svābhāvikī kva cit
SAP86cd na tv ekātmābhyupāyānāṃ hetur asti vilakṣaṇaḥ ||
SAP87ab pumānakartā yeṣāṃ tu teṣām api guṇaiḥ kriyā
SAP87cd katham ādau bhavet, tatra karma tāvan na vidyate ||
SAP88ab mithyājñānaṃ na trāsti rāgadveṣādayo 'pi vā
SAP88cd manovṛttir hi sarveṣāṃ na cotpannaṃ tadā manaḥ ||
SAP89ab karmaṇāṃ śaktyavasthānāṃ yair uktā bandhahetutā
SAP89cd sā na yuktā na kāryaṃ hi śaktisthāt kāraṇād bhavet ||
SAP90ab dadhiśaktir na hi kṣīre dādhikārambham arhati
SAP90cd dadhyārambhasya sā hetus tato 'nyā dādhikasya tu ||
SAP91ab kāraṇāc chaktyavasthāc ca yadi kāryaṃ prajāyate
SAP91cd bandhaḥ punaḥ prasajyeta phale datte 'pi karmaṇā ||
SAP92ab śaktyavasthatvam eveṣṭaṃ vināśe 'pi hi karmaṇām
SAP92cd prāk cāpi śaktisadbhāvād anuṣṭhānaṃ vṛthā bhavet ||
SAP93ab śaktyavasthaṃ ca rāgādi kiṃ neṣṭaṃ bandhakāraṇam
SAP93cd karmādattaphalatvāc cet, nāvyaktim api tad vrajet ||
SAP94ab tacchaktyaprayogitvān na jñānaṃ mokṣakāraṇam
SAP94cd karmaśaktyā na hi jñānaṃ virodham upagacchati ||
SAP95ab yady apy ajñānajanyatvaṃ karmaṇām avagamyate
SAP95cd rāgādivat tathāpy eṣāṃ na jñānena nirākriyā ||
SAP96ab karmakṣayo hi vijñānād ity etac cāpramāṇavat
SAP96cd phalasyālpasya vā dānaṃ rājaputrāparādhavat ||
SAP97ab adyatve 'pi hi śaktisthaṃ yadi syāt karmakāraṇam
SAP97cd tataḥ pradhānakāle 'pi yujyate kāraṇābhidhā ||
SAP98ab manovṛttir idānīṃ tu hetur nāsti ca sā tadā
SAP98cd manasāṃ saṅkarāc cāpi tadā syāt karmasaṅkaraḥ ||
SAP99ab gasmān naiṣo 'dhikārākhyo bandhahetuḥ prakalpate
SAP99cd yogyatve 'py adhikārākhye viprayogo na yujyate ||
SAP100ab caitanyaṃ yogyatā puṃsaḥ prakṛtes tadanātmatā
SAP100cd bhoktṛbhogyatvayos te ca na tābhyām apagacchataḥ || 
SAP101ab utpattau karmaṇāṃ ceṣṭam ajñānaṃ kāraṇaṃ yadi
SAP101cd tannāśāt syād anutpattis teṣāṃ na phaloavarjanam ||
SAP102ab jñānaṃ mokṣanimittaṃ ca gamyate nendriyādinā
SAP102cd na ca sāṅkhyādivijñānān mokṣo vedena codyate ||
SAP103ab ātmā jñātavya ity etanmokṣārthaṃ na ca coditam
SAP103cd karmapravṛttihetutvam ātmajñānasya lakṣyate ||
SAP104ab vijñāte cāsya pārārthye yāpi nāma phalaśrutiḥ
SAP104cd sārthavādo bhaved eva na svargādeḥ phalāntaram ||
SAP105ab sukhopabhogarūpaś ca yadi mokṣaḥ prakalpyate
SAP105cd svarga eva bhaved eṣa paryāyeṇa, kṣayo ca saḥ ||
SAP106ab na hi kāraṇavat kiñ cid akṣayitvena gamyate
SAP106cd tasmāt karmakṣayād eva hetvabhāve na mucyate ||
SAP107ab na hy abhāvātmakaṃ muktvā mokṣanityatvakāraṇam
SAP107cd na ca kriyāyāḥ kasyāś cid abhāvaḥ phalam iṣyate ||
SAP108ab tatra jñātātmatattvānāṃ bhogāt pūrvakriyākṣaye
SAP108cd uttarapracayāsattvād deho notpadyate punaḥ ||
SAP109ab karmajanyopabhogārthaṃ śarīraṃ na pravartate
SAP109cd tadabhāve na kaś cid dhi hetus tatrāvatiṣṭhate ||
SAP110ab mokṣārthī na pravarteta tatra kāmyaniṣiddhyoḥ
SAP110cd nityanaimittike kuryāt pratyavāyajihāsayā ||
SAP111ab prārthyamānaṃ phalaṃ jñātaṃ na cānicchor bhaviṣyati
SAP111cd ātmajñe caitad astīti tajjñānam upayujyate ||
SAP112ab sargapralayavijñānaṃ samastajagadāśrayam
SAP112cd svaśarīravidāṃ puṃsāṃ nādhikyenopayujyate ||
SAP113ab tasmād adyavad evātra sargapralayakalpanā
SAP113cd samastakṣayajanmabhyāṃ na sidhyatyapramāṇikā ||
SAP114ab sarvajñavanniṣedhyā ca sraṣṭuḥ sadbhāvakalpanā
SAP114cd na ca dharmādṛte tasya bhavel lokād viśiṣṭhatā ||
SAP115ab na cānanuṣṭhito dharmo nānuṣṭhānam ṛte mateḥ
SAP115cd na ca vedādṛte sā syād vedo na ca padādibhiḥ ||
SAP116ab tasmāt prāg api sarve 'mī sraṣṭurāsan padādayaḥ
SAP116cd syāt tatpūrvakatā cāsya caitanyād asmadādivat ||
SAP117ab evaṃ ye yuktibhiḥ prāhus teṣāṃ durlabham uttaram
SAP117cd aneṣyo vyavahāro 'yam anādir vedavādibhiḥ ||
SAP118ab pratyakṣādāv upakṣīṇe yo 'numānena ḍitthavat
SAP118cd sambandhitvān niyoktāraṃ gavādāv api kalpayet ||
SAP119ab gavādiśabdasambandhaṃ sarvo 'nyasmāt prapadyate
SAP119cd madvat tadvyavahāritvāt tasyaitat pratisādhanam ||
SAP120ab devadattādiśabde 'pi prasaktaivam anāditā
SAP120cd sambandhasya, balīyastvād dṛṣṭabādhān nivartate ||
SAP121ab tatrāpi śaktinityatvam, niyogasya tv anityatā
SAP121cd tadgatāc cāpy anityatvāc chaktau bhrāntiḥ pravartate ||
SAP122ab gavādiṣu tu na bhrāntir niyogānāditā yataḥ
SAP122cd yo yo gṛhītaḥ sarvasmāt pūrvaṃ sambandhadarśanāt ||
SAP123ab siddhaḥ sambandha ity evaṃ sambandhādir na vidyate
SAP123cd yadā cāptapraṇītatvāc chabdo 'rthaṃ pratipādayet ||
SAP124ab na svaśaktyā tadāptatvaṃ mitau na smaryate katham
SAP124cd yathā bauddhādayo yāvad buddhādyuktaṃ na jānate ||
SAP125ab na tāvat pratipadyante bodhe vākyena saty api
SAP125cd samaye kathyamāne 'nyair asmaranto 'pi pāṇinim ||
SAP126ab ādaicaḥ pratipadyante vṛddhiṃ kartuṃ smṛtir vṛthā
SAP126cd sūtrasthaḥ pāṇinis tatra svasaṃjñāṃ pratipādayet ||
SAP127ab gauḥ sāsnādimatīty evaṃ vākyaṃ tv atra na vidyate
SAP127cd asambandhāc ca sarveṣām evaṃ kartum asambhavaḥ ||
SAP128ab tasmān na pratipattiḥ syāt kathañ cit kartṛvarjitā
SAP128cd dṛṣārthavyavahāratvād vṛddhyādau sambhaved api ||
SAP129ab dharmāya niyamo 'trāpi na vinā pāṇiner bhavet
SAP129cd ākārānugamo yo hi vṛddhyā syād āśvalāyane || 
SAP130ab nāsāv apāṇinīyatve sādhur ity avagamyate
SAP130cd dṛṣṭe bhavatu mā vā bhūt kartṛsampratipannatā ||
SAP131ab vaidido vyavahāras tu na kartṛsmaraṇād ṛte
SAP131cd burgeṣu gavi gośabdaprayogo gamyate katham ||
SAP132ab gatvā cet kena cid dṛṣṭaḥ sambanddhā kiṃ na gacchati
SAP132cd īśvaratvād agatiś cāsya na kva cit pratibadhyate ||
SAP133ab bahūnāṃ kāryataś cāpi saṅgānaṃ kena vāryate
SAP133cd ekatra kathitaṃ cāpi lokenānyatra nīyate ||
SAP134ab vṛddhyādiva, ato vyākhyā dvitīyaivātra śobhanā
SAP134cd kāṃś cit prasiddhasambandhān abhyupetya vaded yadi ||
SAP135ab sambandhakaraṇam, tatra ke siddhā iti durvadam
SAP135cd na tāvad anya evāsan śabdā iti hi yuktimat ||
SAP136ab viśeṣo 'dyatanānāṃ ca gavādīnāṃ na dṛśyate
SAP136cd śabdārthānāditāṃ muktvā sambandhānādikāraṇam ||
SAP137ab na syād anyad, ato vede sambandhādir na vidyate
SAP137cd upāyarahitatvena sambandhakaraṇānumā ||
SAP138ab anākhyānānumānaṃ tu dṛṣṭenaiva viruddhyate
SAP138cd buddhānāṃ dṛśyamānā ca pratipattiḥ punaḥ punaḥ ||
SAP139ab upāya iti taddhānirasiddhāvagatiṃ prati
SAP139cd hastasaṃjñādyupāyo hi siddho nādyakriyāsu naḥ ||
SAP140ab na hy asau jñātasāmarthyo vinānyair vyavahartṛbhiḥ
SAP140cd śabdavṛddhābhidheyāṃś ca pratyakṣeṇātra paśyati ||
SAP141ab śrotuś ca pratipannatvam anumānena ceṣṭayā
SAP141cd anyathā 'nupapattyā ca buddhyec chaktiṃ dvayāśritām ||
SAP141ef arthāpattyāvabuddhyante sambandhaṃ tripramāṇakam

* autpattikasūtra citrākṣepaparihāra (CAP)

CAP1ab citrādiniṣphalatve 'pi yaduktaṃ sādhanadvayam
CAP1cd tatra hetor asiddhatvam ānantaryaṃ hy acoditam ||
CAP2ab ānantaryaśrutiś cātra sāmārthyād api neṣyate
CAP2cd nāviśeṣā phalotpattiḥ karmaṇā nopapadyate ||
CAP3ab karmaṇāṃ cāpi vaicitryād deśakālādyapekṣaṇāt
CAP3cd kasya cic cārddhabhuktatvāt karmānyat pratibadhyate ||
CAP4ab tenānantaryaniṣpattiḥ phalasyehāpramāṇikā
CAP4cd pratyakṣādivisaṃvādo na śabde doṣamāsajet ||
CAP5ab ānantaryavisaṃvādo nāviśeṣapravartinīm
CAP5cd codanāṃ bādhituṃ śaktaḥ sphuṭād viṣayabhedataḥ ||
CAP6ab yā tu mardanasādharmyād ānantaryā 'numā kṛtā
CAP6cd bādhyate 'nupalabdhyāsau samānaviṣayā yataḥ ||
CAP7ab dṛṣṭārthasyāpi sevāder āyātam api satphalam
CAP7cd utpadyate cireṇaiva pratibandhena kena cit ||
CAP8ab uptamātre na hi vrīhau phalam utpadyate kva cit
CAP8cd athāṅkuro 'pi tatra syāt, svargo 'py astīti gamyatām ||
CAP9ab sthūlībhūtaś cireṇaiṣa bhogyatvaṃ pratipadyate
CAP9cd sarvasyotpadyamānasya kramaḥ svābhāvikaḥ sthitaḥ ||
CAP10ab anantaraphalatvaṃ tu citrāder yadi sādhyate
CAP10cd tataḥ syāt siddhasādhyatvam anyadā na phalaṃ bhavet ||
CAP11ab vyabhicārāc ca sevādeḥ paśvādeḥ sādhanāntaram
CAP11cd kim apy adṛṣṭam asty eva tatrānyanniṣpramāṇakam ||
CAP12ab īśvarecchādhikārādiśabdaliṅgādivarjanāt
CAP12cd kṛtaṃ kadā cic citrādiśabdena tv avagamyate ||
CAP13ab nirnimittā na cotpattiḥ, na hi sarvāpramāṇatā
CAP13cd bodhayan na ca śabdo 'tra prāmāṇyād ativarttate ||
CAP14ab yeṣāṃ tv iha phalāny eva citrādīnīti kalpanā
CAP14cd nirnimittaṃ phalaṃ teṣāṃ syād ihākṛtakarmaṇām ||
CAP15ab citrādīnāṃ phalaṃ tāvat kṣīṇaṃ tatraiva janmani
CAP15cd na ca svargaphalasyeha kaś cid aṃśo 'nuvartate || 
CAP16ab naiva hy anyaphalaṃ karma sādhayen naḥ phalāntaram
CAP16cd gautamīye 'pi taccheṣas tasmāc citrādyapekṣayā ||
CAP17ab svābhāvikatve siddhe ca karmānantarabhāvy api
CAP17cd phalaṃ kriyānimittatvaṃ na kathañ cit prapadyate ||
CAP18ab tatra mlecchādivat sarve karmākṛtvāpi vaidikam
CAP18cd palaṃ labhanta ity evaṃ naṣṭā vedapramāṇatā ||
CAP19ab anantaraṃ niyogena paśvādi ca bhaved yadi
CAP19cd pratyakṣaphalataiva syāt trivṛtpānavirekavat ||
CAP20ab janmāntarānubhūtaṃ ca na smaryata itīdṛśam
CAP20cd na bhāṣyaṃ na ca sūtraṃ syād aprāpte śāstram arthavat ||
CAP21ab tasmāt kālāviśeṣeṇa codanārtho yathā sthitaḥ
CAP21cd sa tathaivānugantavyo nādhiko niṣpramāṇakaḥ ||
CAP22ab sarveṣāṃ karmavaiguṇyāt phalābhāvaṃ vadanti ye
CAP22cd ānantaryam upetyaiva te svābhāvikavādinaḥ ||
CAP23ab svargasyāmuṣmikatvaṃ tu ṣaṣṭhādye sthāpayiṣyate
CAP23cd paśvāder niyamābhāvo yogasiddhir itīha tu ||
CAP24ab yadā kadā cid bhavad etad iṣyate phalaṃ hi paśvādi na sāmparāyikam
CAP24cd tathā sthitasyaiva hi tasya sādhanaṃ vidhīyate yo 'pi bhṛśaṃ tvarānvitaḥ ||
CAP25ab sādhāraṇaṃ yat tu palaṃ bahūnāṃ svabhāvatas tādṛśaṃ eva ceṣṭam
CAP25cd sarvasya vā ''san na tayaiva kāmyaṃ vṛṣṭyādi tac caihikam eva yuktam ||
CAP26ab kamipadam aviśiṣṭaṃ yady api śrūyate vā bhavati phalaviśeṣī nānyathā kāmyate hi
CAP26cd phalati yadi ni sarva tat kadā cit tadaiva dhruvam aparam abhuktaṃ karma śāstrīyamās te ||

* autpattikasūtra ātmavāda (ATV)

ATV1ab sākṣād yady api sambandho nātmano yajñasādhanaiḥ
ATV1cd tathāpi lakṣaṇāvṛttyā śarīradvārako bhavet ||
ATV2ab pratyakṣatvaṃ ca dehasthaṃ bhāktam ātmani kalpitam
ATV2cd ātmanaḥ svargayānaṃ vā śarīrasyopacaryyate ||
ATV3ab nairātmyenātra cākṣiptāḥ sarvā eva hi codanāḥ
ATV3cd sādhyasādhanasambandhas tadukto na hi siddhyati ||
ATV4ab tā hi kartuḥ phalenāhuḥ sambandhaṃ kvāpi janmani
ATV4cd na ca vijñānamātratve bhoktṛkartṛtvasambhavaḥ ||
ATV5ab śarīravinipātāc ca paraṃ nānyad yadeṣyate
ATV5cd adattaphalaiṣṭyādau tadā tadvacanaṃ mṛṣā ||
ATV6ab tasmād vedapramāṇārtham ātmātra pratipādyate
ATV6cd yady api prakṛtaṃ vākyaṃ vyākhyāyetārthavādataḥ ||
ATV7ab śarīrendriyabuddhibhyo vyatiriktatvm ātmanaḥ
ATV7cd nityatvaṃ ceṣyate, śeṣaṃ śarīrādi vinaśyate ||
ATV8ab nityaḥ kartṛtvabhoktṛtve pratipanno 'pi san yadā
ATV8cd na karmaphalasambandhaṃ bhogakāle 'vabudhyate ||
ATV9ab mayā yat tu kṛtaṃ karma tasyedaṃ bhujyate phalam
ATV9cd śubhāśubhaṃ mayaiveti tadā ko 'sya raso bhavet ||
ATV10ab aprāmṛśyamāne hi svakarmapratyaye phale
ATV10cd na viśeṣo bhavet kaś cit svaparātmopabhogayoḥ ||
ATV11ab kurvann apy aśubhaṃ karma tenaivaṃ cintayen naraḥ
ATV11cd na smariṣyāmi bhoge 'ham iti naitad vivarjayet ||
ATV12ab tatra nityatvapakṣe 'pi kṛtanāśākṛtāgamau
ATV12cd phalatas tulyarūpau ced vṛthā tatpratipādanam ||
ATV13ab naiṣa doṣaḥ, na bhoge hi smṛtir na upayujyate
ATV13cd na pravṛtir nivṛttir vā bhogakāle smṛter bhavet ||
ATV14ab tadaṅgaṃ yaḥ parāmarśas tadastitvaṃ ca mṛgyate
ATV14cd prāk pravṛttes tu so 'sty eva viduṣāṃ śāstrataḥ sphuṭaḥ ||
ATV15ab paścād api ca śāstrajñā vimṛśanty eva ke cana
ATV15cd teṣām evādhikāraś ca mā bhūd aviduṣāṃ tu saḥ ||
ATV16ab parāmarśaś ca sarvatra nāsti sarvapramāṇakaḥ
ATV16cd na cānyenāparāmṛṣṭe syād anyasyāpramāṇatā ||
ATV17ab nāvabudhyeta yas tv evaṃ mamāsmāt karmaṇaḥ phalam 
ATV17cd bhaviṣyatīty avidvattvād daivād evātra na kriyā ||
ATV18ab aparāmṛśyamāne 'pi svāpakāle sukhāśraye
ATV18cd sambhoge mṛduśayyādau prākpravṛttiś ca dṛśyate ||
ATV19ab bhogakāle 'nusandadhyāt phalaṃ yadi tu kaś cana
ATV19cd rathādikarmavad yāge śāstraṃ syād aprakalpakam ||
ATV20ab tava nityavibhutvābhyām ātmāno niṣkriyā yadi
ATV20cd sukhaduḥkhāvikāryāś ca kīdṛśo kartṛbhoktṛtā ||
ATV21ab atha kartṛtvavelāyāṃ duḥkhādeś cāpi janmani
ATV21cd prāgrūpād anyathātvaṃ syān nityatāsya virudhyate ||
ATV22ab nānityaśabdavācyatvam ātmano vinivāryate
ATV22cd vikriyāmātravācitve na hy ucchedo 'sya tāvatā ||
ATV23ab syātām atyantanāśe 'sya kṛtanāśākṛtāgamau
ATV23cd na tv avasthāntaraprāptau loke bālayuvādivat ||
ATV24ab avasthāntarabhāvyetat phalaṃ mama śubhāśubham
ATV24cd iti jñātvānutiṣṭhaṃś ca vijahac ceṣṭate janaḥ ||
ATV25ab anavasthāntaraprāptir dṛśyate na ca kasya cit
ATV25cd anucchedāt tu nānyatvaṃ bhoktur loko 'vagacchati ||
ATV26ab sukhaduḥkhādyavasthāś ca gacchann api naro mama
ATV26cd caitanyadravyasattādirūpaṃ naiva vimuñcati ||
ATV27ab duḥkhinaḥ sukhyavasthāyāṃ naśyeyuḥ sarva eva te
ATV27cd duḥkhitvaṃ cānuvarteta vināśe vikriyātmake ||
ATV28ab tasmād ubhayahānena vyāvṛttyanugamātmakaḥ
ATV28cd puruṣo 'bhyupagantavyaḥ kuṇḍalādiṣu svarṇatvat ||
ATV29ab na ca kartṛtvabhoktṛtve puṃso 'vasthāsam āśrite
ATV29cd tenāvasthāvatas tattvāt karttaivāpnoti tatphalam ||
ATV30ab na cāvasthāntarotpāde pūrvātyantaṃ vinaśyati
ATV30cd uttarānuguṇatvāt tu sāmānyātmani līyate ||
ATV31ab svarūpeṇa hy avasthānām anyonyasya virodhitā
ATV31cd aviruddhas tu sarvāsu sāmānyātmā pravartate ||
ATV32ab nairātmyavādapakṣe tu pūrvam evāvabudhyate
ATV32cd madvināśāt phalaṃ nasyānmatto 'nyasyātha vā bhavet ||
ATV33ab iti naiva pravṛttiḥ syān na ca vedapramāṇatā
ATV33cd janmānare 'bhyupete 'pi jñānamātrātmavādinām ||
ATV34ab jñānānāṃ kṣaṇikatvād dhi kartṛbhoktranyatā bhavet
ATV34cd niṣkriyatvāvibhutvābhyāṃ na ca dehāntarāśritiḥ ||
ATV35ab kartā ya eva santāno nanu bhoktā sa eva naḥ
ATV35cd vijñānakṣaṇabhedas tu tvadavasthāntaraiḥ samaḥ ||
ATV36ab kartṛtvam eva duḥsādhaṃ dīrghakāleṣu karmasu
ATV36cd satsu jñānasahastreṣu kulakalpopamaṃ hi tat ||
ATV37ab vyatirikto hi santāno yadi nābhyupagamyate
ATV37cd santāninām anityatvāt kartā kaś cin na labhyate ||
ATV38ab bhoktur atyantabhedāc ca prasajyetākṛtāgamaḥ
ATV38cd kṛtanāśaṃ tu na brūmaḥ kṛtaṃ naiva hi kena cit ||
ATV39ab santānānanyatāyāṃ tu vācoyuktyantareṇa te
ATV39cd tatra coktam, na cāvastu santānaḥ kartṛtāṃ vrajet ||
ATV40ab santānakṣaṇikatve ca tad eva, akṣaṇikas tv atha
ATV40cd siddhāntahāniḥ, evaṃ ca so 'pi dravyāntaraṃ bhavet ||
ATV41ab ekā cāvyatiriktā ca santānibhyo 'tha santatiḥ
ATV41cd bhedābhedau prasaṅktavyau grāhyagrāhakayor yathā ||
ATV42ab tasmād atyantabhedo vā kathañ cid vāpi bhinnatā
ATV42cd santānasyety ayaṃ cātmā syād vaiśeṣikasāṃkhyayoḥ ||
ATV43ab santāno 'yaṃ sa eveti na tv abhedād vinā bhavet
ATV43cd vāyudopādisantāne vāyutvādir na bhidyate ||
ATV44ab jñānatvenāpy abhinnatvaṃ śūnyavāde nirākṛtam
ATV44cd tathaiva karmabhir veṣṭā phalārthaṃ cittavāsanā ||
ATV45ab na cātra vāsanākālaṃ kiñ cic cittam avasthitam
ATV45cd avastutvāc ca santānaḥ karmabhinaiva vāsyate ||
ATV46ab tatpāramparyajāte 'pi bhuñjāne karmaṇaḥ phalam 
ATV46cd tādātmyena vinā spaṣṭau kṛtanāśākṛtāgamau ||
ATV47ab santānāntarajebhyaś ca yo hetuphalabhāvataḥ
ATV47cd viśeṣaḥ so 'pi dussādhaḥ, parihāro na cānayoḥ ||
ATV48ab tasminn asaty api brūyāḥ parihāraṃ tvam anyathā
ATV48cd samānapṛthivīvāsajñānatvādyaviśeṣataḥ ||
ATV49ab samāna iti nāpy etadekatvānugamād vinā
ATV49cd tena yaccittajaṃ tasya santāna iti vo mṛṣā ||
ATV50ab na hi yacchabdatacchabdau vartete bhinnavastuni
ATV50cd tenaikātmakataiṣṭavyā tatsantānātmavādibhiḥ ||
ATV51ab nanv anyatvaṃ vidanto 'pi putrādiphalasiddhaye
ATV51cd pravartante yathā tadvajjñānasantānino 'pi nah ||
ATV52ab anyatve ca samāne 'pi yathā vaṃśāntarodbhavāḥ
ATV52cd na labhante phalaṃ tadvat santānāntarajāḥ kṣaṇāḥ ||
ATV53ab na tāvad buddhir atraivam, api cātmaphalecchayā
ATV53cd putrādibharaṇe vṛttiḥ syāt tad apy atra nāsti te ||
ATV54ab phalāntaram anuddiśya na ca putrādi bibhrati
ATV54cd vinaṣṭasya tu nātmīyasantānabharaṇāt phalam ||
ATV55ab yas tv anenaiva mārgeṇa phalāntaram apīcchati
ATV55cd svasantānyantarair bhogyaṃ tatsantānāny upakārakam ||
ATV56ab anavasthedṛśī tasya svopabhogād ṛte bhavet
ATV56cd naiva hy anyo 'pi santānī kaś cit tasyātmavanmataḥ ||
ATV57ab yāvad yāvac ca dūrasthe santānini phalaṃ bhavet
ATV57cd tāvat tāvac ca tannaśyet sutarāṃ viprakarṣataḥ ||
ATV58ab bharaṇaṃ yadapatyānāṃ tiryagādiṣu dṛśyate
ATV58cd ajñānaṃ śaraṇaṃ tatra prājñānāṃ tu na yujyate ||
ATV59ab dehāntare ca buddhīnāṃ sañcāro nopapadyate
ATV59cd pūrvadehād bahir bhāvo na ca tāsāṃ pratīyate ||
ATV60ab vāyunā preryamāṇaṃ hi jvālādyanyatra sañcaret
ATV60cd buddheḥ kāraṇadeśāt tu preraṇaṃ nāsti kena cit ||
ATV61ab amūrtatvāt svayaṃ nāsāvutplutyā 'nyatra gacchati
ATV61cd jīvaddehe 'pi tenāsyā gamanaṃ nopapadyate ||
ATV62ab antarābhavadehas tu niṣiddho vindhyavāsinā
ATV62cd tadastitve pramāṇaṃ hi na kiñ cid avagamyate ||
ATV63ab sahasā jāyate tac ca sahasaiva vinaśyati
ATV63cd sūkṣmarūpādiyuktaṃ cety utprekṣāmātram eva tat ||
ATV64ab saty api jñānasañcāras tatra syān niṣpramāṇakaḥ
ATV64cd tena cānyaśarīreṣu punarnikṣepakalpanā ||
ATV65ab kalalādiṣu vijñānam astīty etac ca sāhasam
ATV65cd asañjātendriyatvād dhi na tatrārtho 'vagamyate ||
ATV66ab na cārthāvagater anyad rūpaṃ jñānasya yujyate
ATV66cd mūrcchādāv api tenāsya sadbhāvo nopapadyate ||
ATV67ab na cāpi śaktirūpeṇa tadā dhīr avatiṣṭhate
ATV67cd nirāśrayatvāc chaktīnāṃ sthitir na hy avakalpate ||
ATV68ab yadi bhūtendriyādhārā jñānaśaktir bhavet tataḥ
ATV68cd tac caitanyaṃ prasajyeta na ca janmāntaraṃ bhavet ||
ATV69ab pariṇāmavivekādyaiḥ śaktyabhivyaktyanugrahāt
ATV69cd tebhya eva bhaved buddhir na buddhyantarapūrvikā ||
ATV70ab tathaivottarakāle 'pi pūrvabuddher yad ucyate
ATV70cd buddhyantaraprasūtatvaṃ dṛṣṭānto 'tra na vidyate ||
ATV71ab athādhāravinirmuktā śaktiḥ syāt kalalādiṣu
ATV71cd paścād vijñānasiddhyartham ātmā śaktyabhidho bhavet ||
ATV72ab śaktyādhāraprak.lptau vā nātmano 'nyaḥ prakalpyate
ATV72cd jvālābudbudavad vṛttir na cādhārād dhiyām ||
ATV73ab jñānaśaktisvabhāvo 'to nityaḥ sarvagataḥ pumān
ATV73cd dehāntarakṣamaḥ kalpyaḥ so 'gacchann eva yokṣyate ||
ATV74ab yajamānatvam apy ātmā sakriyatvāt prapadyate
ATV74cd na parispanda evaikaḥ kriyā naḥ kaṇabhojivat ||
ATV75ab na ca svasamavetaiva kartṛbhiḥ kriyate kriyā 
ATV75cd kriyā dhātvarthamātraṃ syād anyādhāre 'pi kartṛtā ||
ATV76ab sattājñānādirūpāṇāṃ kartā tāvat svayaṃ pumān
ATV76cd yo 'pi bhūtaparispandas tatrādhiṣṭānato bhavet ||
ATV77ab taduddeśapravṛtteś ca yā yā dehendriyaiḥ kriyā
ATV77cd kriyate puruṣeṇaiva sā sā sarvā kṛtocyate ||
ATV78ab naiva hy eṣāṃ pravṛttiḥ syāt puruṣeṇāparigrahe
ATV78cd asvātantryād ato naiṣāṃ parispande 'pi kartṛtā ||
ATV79ab tatkarmopārjitaiś cetaiḥ kriyamāṇeṣu karmasu
ATV79cd kartṛtā yajamānānām ṛtvikparaśukarmavat ||
ATV80ab yathā parikrayāmnānād ṛtvigdvārā kriyeṣyate
ATV80cd gamanādividhes tadvad bhūtadvāratvam āśritam ||
ATV81ab krayo yathātmano nāsti gamanādi tathaiva hi
ATV81cd vidhīyate ca tenātra paradvārāsya kartṛtā ||
ATV82ab yathā vā devadattasya cchedane kāṣṭhasaṃśrite
ATV82cd kartṛtvam evaṃ puṃsaḥ syāc charīragamanādiṣu ||
ATV83ab vyāpārāntaratas tatra kartṛtvaṃ ced ihāpi naḥ
ATV83cd saṅkalpasattvavattvābhyāṃ pumāniṣṭaḥ prayojakaḥ ||
ATV84ab sādhāraṇyena kartṛtvaṃ sattvavattvena karmasu
ATV84cd saṅkalpanaiḥ punar bhedāt pratikarmāsya kartṛtā ||
ATV85ab na ca sarvatra tulyatvaṃ syāt prayojakakarmaṇām
ATV85cd calanena hy asiṃ yoddhā prayuṅkte cchedanaṃ prati ||
ATV86ab senāpatis tu vācaiva bhṛtyānāṃ viniyojakaḥ
ATV86cd rājā sannidhimātreṇa viniyuṅkte kadā cana ||
ATV87ab tasmād acalato 'pi syāc calane kartṛtātmanaḥ
ATV87cd yathaivābhidyamānasya devadattasya bhettṛtā ||
ATV88ab karmāntarair yadādānaṃ svavyāpāraḥ sa eva vā
ATV88cd bhūtakriyāsu puṃsaḥ syāt, tāni bhūtāntaraiḥ punaḥ ||
ATV89ab tāni bhūtāntarebhyaś cety evamādir na vidyate
ATV89cd karmakṣayāt tv anātmīyaiḥ kṛtaṃ karma na limpati ||
ATV90ab anvārambhaṇamānādāv audumbaryādivarttini
ATV90cd svarūpāsambhavād yaṣṭuḥ śarīreṇaiva kartṛtā ||
ATV91ab tasmād yathākṛtau śāstraṃ pravṛttaṃ vyaktim āśrayet
ATV91cd tathā puṃsi pravṛttasya bhūtendriyasamāśrayaḥ ||
ATV92ab parair abhigatān pūrvam ātmahetun nirasyati
ATV92cd nety etāvad avacchedyam, vidharmāṇa ime yataḥ ||
ATV93ab athāvasthāntaraṃ tatra tathā mṛtyur apīṣyatām
ATV94ab etāvan iha bhedaḥ syāc charīre dṛḍha eva yā
ATV94cd prāṇādyapagatis tatra nimittaṃ na pratīyate ||
ATV95ab guṇo dravyavināśād vā vināśam upagacchati
ATV95cd guṇāntaropapātād vā tasmād utkṛtya nāśyate ||
ATV96ab na tāvat tad dvayaṃ mṛtyau sarvasyaivopalabhyate
ATV96cd avinaṣṭaśarīrasya prāṇādiś cāpagacchati ||
ATV97ab tasmān na dehadharmatvaṃ prāṇāder iti gamyate
ATV97cd tasmin dṛṣṭe 'py asadbhāvāt sragvilepanagandhavat ||
ATV98ab bahirvṛttitvam apy asti prāṇāder iti gamyate
ATV98cd parendriyaiḥ, sukhādis tu nāntaratvāt pratīyate ||
ATV99ab prahṛṣṭavadanatvādiliṅgagamyaṃ sadaiva hi
ATV99cd antaḥsthiter na dṛṣṭiś cet, pāṭite 'py anupagrahāt ||
ATV100ab antaḥśarīre rūpādi pāṭitasyopalabhyate
ATV100cd na sukhādiḥ, ago 'syāsau na manobuddhivad guṇaḥ ||
ATV101ab guṇatvād āśritatvaṃ hi sukhādeḥ syād rasādivat
ATV101cd ya āśritaḥ sa ātmā, iti bruvāṇasyaitaduttaram ||
ATV102ab puṇānāṃ paratantratvāt guṇavān anumīyate
ATV102cd siddhe guṇatve tat tv asmān pratyasiddhaṃ sukhādiṣu ||
ATV103ab bhedena kim upanyastā tulyanyāyecchayā smṛtiḥ
ATV103cd ubhayaṃ na hy adṛṣṭe 'rthe vāsanātaś ca siddhyati ||
ATV104ab upalabdhimanāśritya smṛtyaivecchopajāyate
ATV104cd upalabdhisamāno 'syāḥ kartā naikāntato bhavet || 
ATV105ab upalabdhyanusāreṇa smṛtyātmā punar iṣyate
ATV105cd samānas tena kartāsti tadarthaṃ punar ucyate ||
ATV106ab tatrāpi tu samānāyāṃ santatau vāsanā yataḥ
ATV106cd tasmāt saty api bhinnatve smaraṇaṃ vyavatiṣṭate ||
ATV107ab hetuṣv evaṃ parokteṣu pratiṣiddheṣu samprati
ATV107cd ahampratyayavijñeyaḥ svayamātmopapādyate ||
ATV108ab ahaṃ yāmīty ahaṃśabdaḥ śarīrārthaḥ prayujyate
ATV108cd gantṛtvāt tasya, na hy ātmā gamanaṃ pratipadyate ||
ATV109ab smaraṇapratyabhijñāne bhavetāṃ vāsanāvaśāt
ATV109cd anyārthaviṣaye, jñātuḥ pratyabhijñā tu durlabhā ||
ATV110ab ahaṃ vedmīty ahaṃ buddhir jñātāram adhigacchati
ATV110cd tatra syād jñātṛvijñānaṃ tadādhāro 'tha vā pumān ||
ATV111ab kṛtaṃ bhūtendriyāṇāṃ ca caitanyapratiṣedhanam
ATV111cd samastavyastasaṅghātavivekapariṇāminām ||
ATV112ab sāṅkhyādibhiḥ aśuddhatvāt saṅghātāt sanniveśataḥ
ATV112cd mṛtavac ca śarīratvād bhūtatvād bāhyabhūtavat ||
ATV113ab cetanatve hi sarveṣāṃ na sambandhaḥ parasparam
ATV113cd samatvāt, ekacaitanye 'nyasyāṅgatvaṃ virudhyate ||
ATV114ab saṅghātasanniveśau ca na staḥ pārārthyavarjitau
ATV114cd bhoktā ca cetanaḥ kaś cid astīty atrāviruddhatā ||
ATV115ab yadi syād jñānamātraṃ ca kṣaṇikaṃ jñātṛ tatra vaḥ
ATV115cd na bhavet pratyabhijñānaṃ pūrvajñātari samprati ||
ATV116ab jñātavān aham evedaṃ puredānīṃ ca vedmy aham
ATV116cd tasya jñānakṣaṇaḥ ko nu viṣayaḥ parikalpyatām ||
ATV117ab pūrvavṛtte hi viṣaye jñātavān iti sambhavet
ATV117cd jānāmīti na satyaṃ syān nedānīṃ vetty asau tataḥ ||
ATV118ab yadīdānīntano grāhyo jānāmīty upapadyate
ATV118cd jñātavān ity ado 'satyaṃ naivājñāsīdayaṃ yataḥ ||
ATV119ab ubhayagrāhyatāṃ tu dvayam apy anṛtaṃ bhavet
ATV119cd na hy etau jñātavantau vā jānīto vādhunā punaḥ ||
ATV120ab santāno na ca tadgrāhyo dvairūpyasyāsambhavāt
ATV120cd jñātavān na hy asau pūrvam avastutvān na vādhunā ||
ATV121ab sāmānyaṃ na ca kiñ cit te jñātṛ pūrvāparakṣaṇe
ATV121cd sādṛśyāt pratyabhijñā cen na syād asadṛśeṣu sā ||
ATV122ab gām ahaṃ jñātavān pūrvam aśvaṃ jānāmy ahaṃ punaḥ
ATV122cd atha jñātṛtvasāmānyaṃ tat syād dehāntareṣv api ||
ATV123ab tatra sarveṇa vijñāte bhaved aham iti smṛtiḥ
ATV123cd ekasantānaje cāpi sa iti syāt kṣaṇe matiḥ ||
ATV124ab yathā dehāntarajñāne ghaṭādau vā bahiḥ sthite
ATV124cd jñātari pratyabhijñāṃ ca vāsanā kartum arhati ||
ATV125ab nātasmin sa iti jñānaṃ na hy asau bhrāntikāraṇam
ATV125cd na cāhampratyayo bhrāntir iṣṭo bādhakavarjanāt ||
ATV126ab jñātur anyaś ca viṣayas tasya na syāt svabhāvataḥ
ATV126cd ahaṃ pratyayavijñeyo jñātā naḥ sarvadaiva hi ||
ATV127ab guruḥ sthūlaḥ kṛśo vāham iti dehe 'pi yā matiḥ
ATV127cd bhrāntiḥ sā bhedarūpaṃ hi guru me tad itīṣyate ||
ATV128ab idaṃ mamedṛśaṃ cakṣurmano me bhrāntam ity api
ATV128cd indriyeṣv api bhedena vyavahāraś ca dṛśyate ||
ATV129ab ajñātṛtvasya siddhatvād virodhād bhedavaty api
ATV129cd pratyāsattinimittas tu syād abhedamatir bhramaḥ ||
ATV130ab mamātmeti matibhedavyapadeśena yātmanaḥ
ATV130cd tatrāvasthātmanā bhedaṃ jñānasyāśritya kalpanā ||
ATV131ab mametyetasya mukhyārtho nātmano 'nyaḥ pratīyate
ATV131cd tenāsau bhedahetuḥ syād, bhedaś ca jñānahetukaḥ ||
ATV132ab ye cehājñātanānātvās teṣāṃ deheṣv ahaṃ matiḥ
ATV132cd tatrāpy ātmābhimānenety ahambuddhir dhruvātmani ||
ATV133ab ye tu vijñātanānātvās te deheṣv anahaṃkṛtāḥ
ATV133cd jānāmy aham itīdaṃ tu jñānaṃ naiva nivarttate || 
ATV134ab tannivṛttau na teṣāṃ syād dhyānaṃ śiṣyopadeśane
ATV134cd pravṛttir dṛśyate sā ca, tenātmā taiḥ pratīyate ||
ATV135ab śāstrādavardhavijñāte yady ahaṃ jñātavān iti
ATV135cd nāvagacchet tataḥ sarvaḥ pravartetāditaḥ punaḥ ||
ATV136ab tenāsmāt pratyabhijñānāt sarvalokāvadhāritāt
ATV136cd nairātmyavādabādhaḥ syāt, ete ca pratihetavaḥ ||
ATV137ab hyastanāhammatigrāhyo jñātādyāpy anuvarttate
ATV137cd ahaṃpratyayagamyatvād idānīntaboddhṛvat ||
ATV138ab eṣa vā hyo bhavej jñātā jñātṛtvāt tat eva vā
ATV138cd hyastanajñātṛvat, teṣāṃ pratyayānāṃ ca sādhyatā ||
ATV139ab ekasantānasambandhijñātrahampratyayatvataḥ
ATV139cd hyastanādyatanāḥ sarve tulyārthaś caikabuddhivat ||
ATV140ab vedādevātmanāstitvaṃ yo nāma pratipadyate
ATV140cd virodhaṃ vātmanā brūyāt taṃ prati brāhmaṇābhidhā ||
ATV141ab anyathānupapatteś ca vidhinātmanyapekṣite
ATV141cd astitvadyotanād etair arthākṣiptasamarthanam ||
ATV142ab śāntāyāṃ vācyaśaktāyām ātmā kena prakāśyate
ATV142cd ātmanaiva prakāśyo 'yam ātmā jyotir itīritam ||
ATV143ab agrāhya iti sāmānyāt sarveṇeti pratīyate
ATV143cd ātmajyotiṣṭvavacanāt parair ity avatiṣṭhate ||
ATV144ab arthād evārthabuddhir yā sā śuddhaivopamocyate
ATV144cd sādṛśyabodhanaṃ śabdair upamānāgamau punaḥ ||
ATV145ab ātmajñānāvinābhūtadṛṣṭaceṣṭānirūpaṇāt
ATV145cd pareṣām ātmavijñānam anumānād udāhṛtam ||
ATV146ab sadasannāśyanāśātmaparikīrtanam ūḍhayā
ATV146cd coditaḥ pūrvapakṣo 'yam iti siddhāntam abravīt ||
ATV147ab avināśī svarūpeṇa puruṣo yā tu nāśitā
ATV147cd mātrāṇāṃ sā 'dhikārāṇām, bhūtādīnām asaṃjñitā ||
ATV148ab ity āha nāsti kyanirākariṣṇur ātmāstitāṃ bhāṣyakṛdatra yuktyā
ATV148cd dṛḍhatvam etadviṣayaś ca bodhaḥ prayāti vedāntaniṣevaṇena ||

* śabdanityatādhikaraṇa (SNA)

SNA1ab yady anityatvapakṣe 'pi śabdād artho 'vagamyate
SNA1cd anādir vyavahāraś ca nityatvaṃ kiṃ nu sādhyate ||
SNA2ab satyam icchanti te 'py evaṃ nyāyas tatra parīkṣyate
SNA2cd na parābhyupagatyaiva prāmāṇyam avatiṣṭhate ||
SNA3ab yadā hi kṣaṇikaḥ śabdo na śakto 'rthāvadhāraṇe
SNA3cd yuktyāvadhāryate tatra nirmalā vedadhīr bhavet ||
SNA4ab nirmūlair api vijñānair dṛṣṭārtheṣu bhaved gatiḥ
SNA4cd śrutimātrāśrayatvāt tu dharmo dauḥsthityam āśritaḥ ||
SNA5ab anādivyavahāratvam ādimad vastusaṃśrayam
SNA5cd pratyākhyeyam, ghaṭatvādijātau vyaktibhramo hi saḥ ||
SNA6ab sthite kūṭasthanityatve vyavahārasya nityatā
SNA6cd kūṭasthena vinaitena na tasyālambanaṃ bhavet ||
SNA7ab prasiddhatvād ṛte sarvo vyavahāro hi neṣyate
SNA7cd tasmād vedapramāṇārthaṃ nityatvam iha sādhyate ||
SNA8ab parasparāvinābhāvād anityakṛtakatvayoḥ
SNA8cd kāraṇaṃ dvayasiddhyarthaṃ kiñ cit kasya cid ucyate ||
SNA9ab nānādeśāvagamyatvād yugapat tulyabuddhibhiḥ
SNA9cd asmābhiḥ, kṛtakaḥ śabdo bhaved akṣaralekhyavat ||
SNA10ab yaugapadyopalambhād vā bhedo bhedāc ca kāryatā
SNA10cd avibhutve hi yugapannaiko nānāvagamyate ||
SNA11ab kārtyena cāvagamyatvād ekadeśe ghaṭādivat
SNA11cd śabdasyāvibhūtā tasmād anyatāsya mukhāntare ||
SNA12ab ekaḥ sann ekadeśastho yadaikena prayujyate
SNA12cd tadā vaktrantare na syād ekavaktṛmukhādivat ||
SNA13ab kāryatve syāt kriyābhedāt phalabhedaḥ pratikriyam
SNA13cd tenaikabuddhiḥ sādṛśyāt sphuṭe 'nyatve 'vakalpate ||
SNA14ab nityatve tv ekabuddheḥ syān na kiñ cid bhrāntikāraṇam
SNA14cd kāmaṃ deśā iti nyāyāt tac caikatvaṃ viruddhyate ||
SNA15ab na ca vyañjakabhedena deśabhedopalambhanam
SNA15cd pradīpair bhinnadeśasthair na bhinno vyajyate ghaṭaḥ ||
SNA16ab vyomānavayavaṃ caiṣāṃ dhvanīnām āśrayo matam
SNA16cd savyaṅgyānām ataḥ sarvair vyaktir ekatra te bhavet ||
SNA17ab vastvantaravikāryatvāt smṛtisādṛśyasādhitāt
SNA17cd ikārāder anityatvaṃ dadhikṣīraguḍādivat ||
SNA18ab hetuvṛddhyanusāritvāt kāryatāsya ghaṭādivat
SNA18cd na hi dīpasahasre 'pi vyañjake varddhate ghaṭaḥ ||
SNA19ab anaikāntikatā tāvaddhetūnām iha kathyate
SNA19cd prayatnānantarā dṛṣṭir nitye 'pi na viruddhyate ||
SNA20ab tasmāt tatraiva dṛṣṭatvād anyatrādṛṣṭakalpanā
SNA20cd prāgūrdhvānupalabdho ced dhetutvena vivakṣite ||
SNA21ab jātyaulūkyasya, sāṃkhyasya caitanyenātmavartinā
SNA21cd śākyasyāpi tv anaikāntaḥ kṣaṇikavyatirekibhiḥ ||
SNA22ab pratisaṃkhyāpratisaṃkhyānirodhavyom abhistribhiḥ
SNA22cd buddhipūrvaṃ vināśe hi pratisaṃkhyānirodhadhīḥ ||
SNA23ab abuddhipūrvakas teṣāṃ nirodho 'pratisaṃkhyayā
SNA23cd tau ca dvāv apy anāśitvād iṣṭāvakṛtakāv api ||
SNA24ab āhuḥ svabhāvasiddhaṃ hi te vināśam ahetukam
SNA24cd hetur yasya vināśo 'pi tasya dṛṣṭo 'ṅkurādivat ||
SNA25ab vināśasya vināśas tu nāsti tasmād akṛtrimaḥ
SNA25cd bhavati hy agnisambandhāt kāṣṭād aṅgārasantatiḥ ||
SNA26ab mudgarādihatāc cāpi kapālaṃ jāyatte ghaṭāt
SNA26cd svābhāviko vināśas tu jātamātrapratiṣṭitaḥ ||
SNA27ab sūkṣmaḥ sadṛśasantānadṛtter anupalakṣitaḥ
SNA27cd yadā vilakṣaṇo hetuḥ patet sadṛśasantatau ||
SNA28ab vilakṣaṇena kāryeṇa sthūlo 'bhivyajyate tadā 
SNA28cd tenāsadṛśasantāno hetoḥ sañjāyate yataḥ ||
SNA29ab tenaivākriyamāṇo 'pi nāśo 'bhivyajyate sphūṭaḥ
SNA29cd sa mudgaraprahārādiprayatnānantarīyakaḥ ||
SNA30ab yasmād akṛtako dṛṣṭo, hetuḥ syād vyabhicāryataḥ
SNA30cd ākāśam api nityaṃ sad yadā bhūmijalāvṛtam ||
SNA31ab vyajyate tadapohena svananotsecanādibhiḥ
SNA31cd prayatnānantaraṃ jñānaṃ tadā tatrāpi dṛśyate ||
SNA32ab tenānaikāntiko hetur yaduktaṃ tatra darśanāt
SNA32cd atha sthagitam apy etad asty evety anumīyate ||
SNA33ab tirohitānabhivyakteḥ śabdabuddhiprabandhavat
SNA33cd śabdasyaivānavasthānād iti hetuṃ vaded yadi ||
SNA34ab asthānād ity ayaṃ hetus tadānaikāntiko bhavet
SNA34cd ākāśadhīprabandho hi tadā tasmin na tiṣṭati ||
SNA35ab tirohitānabhivyakteḥ śabdabuddhiprabandhavat
SNA35cd śabdasyaivānavasthanād iti hetuṃ vaded yadi ||
SNA36ab asiddha eva vaktavyas tato 'bhivyaktivādinā
SNA36cd tadvyāpārakṛtatve 'pi vyaṅgyair mūlodakādibhiḥ ||
SNA37ab kutakatve 'pī teṣāṃ hi notpattiḥ khananādinā
SNA37cd na cāccāraṇato 'nyāsti śabdasyotpādikā kriyā ||
SNA38ab nibandharyasatīty evaṃ viśiṣṭe 'pi, tathaiva naḥ
SNA38cd abandhāḥ syur yaditeṣām abodho hetvabhāvataḥ ||
SNA39ab vyañjakābhāvataḥ śabde 'py abodho badhirādivat
SNA39cd tasyaiva vā nibandhṛtve bhaved dhetor asiddhatā ||
SNA40ab atha pūrvāparāsattvaṃ hitus tatrāpy asiddhatā
SNA40cd sann eva sādhānābhāvāc chabdo naivopalabhyate ||
SNA41ab kṣaṇikaṃ sādhanaṃ cāsya buddhir apy anuvartate
SNA41cd meghāndhakāraśarvaryā vidyujjanitadṛṣṭivat ||
SNA42ab yathā ghaṭāder dīpādir abhivyañjaka iṣyate
SNA42cd cakṣuṣo'nugrahād evaṃ dhvaniḥ syāc chrītrasaṃskṛteḥ ||
SNA43ab na ca paryanuyogo 'tra kenākāreṇa saṃskṛtiḥ
SNA43cd utpattāv api tulyatvāc chaktis tatrāpy atīndriyā ||
SNA44ab nityaṃ kāryānumeyā ca śaktiḥ kim anuyujyate
SNA44cd tadbhāvabhāvitāmātraṃ pramāṇaṃ tatra gamyate ||
SNA45ab ato 'tīndriyayaivete śaktyā śaktim atīndriyām
SNA45cd indriyasyādadhānāḥ syuḥ śabdābhivyaktihetavaḥ ||
SNA46ab vyñjako nānyajātiś cet, śrotraṃ śabdsya te katham
SNA46cd pārthivānāṃ ghaṭādīnāṃ pradopādiś ca taijasaḥ ||
SNA47ab ātmādisamprayoge ca kāryaiḥ syāt tulyajātitā
SNA47cd jātir yā kā cid iṣṭā cet sā no 'trāpi bhaviṣyati ||
SNA48ab upalabdhinimittāc ca nānyad vyañjakam ucyate
SNA48cd tasmād yathopalabdhatvāt sa jātivyañjako bhavet ||
SNA49ab tathā tadavinābhāvād vijātīyo bhaviṣyati
SNA49cd vāyavīyānabhijñatvāt tālvādisthābhimānataḥ ||
SNA50ab anabhivyañjakatvārtham āhoparatayor api
SNA50cd vāyavīradhiyaivoktaṃ na nūnam iti cottaram ||
SNA51ab abhighātavacas taḥ prāgevaṃ gūḍhadhiyāvubhau
SNA51cd yadi śabdam itīhāpi tredhābhivyaktisambhavaḥ ||
SNA52ab sā hi syāc chabdasaṃskārādindriyasyobhayasya vā
SNA52cd tatra sarvaiḥ pratīyeta śabdaḥ saṃskriyate yadi ||
SNA53ab nirbhāgasya vibhor na syād ekadeśe hi saṃskriyā
SNA53cd na cāsyādhārabhedena saṃskāraniyamo bhavet ||
SNA54ab yataḥ śabdo nirādhāro vyomātmādivad eva ca
SNA54cd athāpy ākāśam ādhāras tatrānavayave 'sati ||
SNA55ab na syāt pradeśasaṃskāraḥ, kṛtsnaśabdamater api
SNA55cd na hi sāmastyarūpeṇa yāvad vyoma vyavasthitaḥ ||
SNA56ab śaktyate sakalo boddhum ekadeśena saṃskṛtaḥ
SNA56cd ākāśaśrotrapakṣe ca vibhutvāt prāptitulyatā ||
SNA57ab dūrabhāve 'pi śabdānām iti jñānaṃ prasajyate 
SNA57cd śrotrasya caivam ekatvaṃ sarvaprāṇabhṛtāṃ bhavet ||
SNA58ab tenaikaśrutivelāyāṃ śṛṇuyuḥ sarva eva te
SNA58cd tasyānavayavatvāc ca na dharmādharmasaṃskṛtaḥ ||
SNA59ab nabhodeśo bhavec chrotraṃ vyavasthādvayasiddhayate
SNA59cd vaiśeṣikādisiddhānteṣv evaṃ tāvat prasajyate ||
SNA60ab kāpile 'pi vibhutvena śrotrāder iyam eva dik
SNA60cd sakṛc ca saṃskṛtaṃ śrotraṃ sarvaśabdān prabodhayet ||
SNA61ab ghaṭāyonmīlitaṃ cakṣuḥ paṭaṃ na hi na budhyate
SNA61cd etad eva prasaṅktavyaṃ viṣayasyāpi saṃskṛtau ||
SNA62ab samānadeśavartitvāt saṃskāro 'py aviśeṣataḥ
SNA62cd sthiravāyvapanītyā ca saṃskāro 'sya bhavan bhavet ||
SNA63ab dṛṣṭaṃ vāvaraṇāpāye taddeśānyopalambhanam
SNA63cd saṃskṛtāsaṃskṛtatve ca śabdaikatve na siddhyataḥ ||
SNA64ab ekāvasthābhyupeto vā sarvair jñāyeta vā na vā
SNA64cd pratyekābhihitā doṣāḥ syur dvayor api saṃskṛtau ||
SNA65ab tena prādeśikaṃ jñānaṃ na kṛtatvād vinā bhaved
SNA65cd uttaraṃ śrotrasaṃskārād bhāṣyakāreṇa varṇitam ||
SNA66ab tadbhedāt śrutibhedaś ca pratiśrotṛ vyavasthitaḥ
SNA66cd nāvaśyaṃ śrotram ākāśam asmābhiś cābhyupeyate ||
SNA67ab na cānavayavaṃ vyoma jainasāṃkhyaniṣedhataḥ
SNA67cd tenākāśaikadeśo vā yad vā vastvantaraṃ bhavet ||
SNA68ab kāryārthāpattigamyaṃ na ḥ śrotraṃ pratinaraṃ sthiram
SNA68cd yady api vyāpi caikaṃ ca tathāpi dhvanisaṃskṛtiḥ ||
SNA69ab adhiṣṭhāneṣu sā yasya tacchabdaṃ pratipatsyate
SNA69cd athāpīndriyasaṃskāraḥ so 'py adhiṣṭhānadeśataḥ ||
SNA70ab śabdaṃ na śroṣyati śrotraṃ tenāsaṃskṛtaśaṣkuli
SNA70cd aprāptakarṇadeśatvād dhvaner na śrotrasaṃskriyā ||
SNA71ab ato 'dhiṣṭhānabhedena saṃskāraniyamasthitiḥ
SNA71cd nanv ekasminn adhiṣṭhāne labdhasaṃskāram indriyam ||
SNA72ab bodhakaṃ sarvadeheṣu syād ekendriyavādinaḥ
SNA72cd puṃsā dehapradeśeṣu vijñānotpattir iṣyate ||
SNA73ab tena pradhānavaideśyād viguṇā sā tu saṃskṛtiḥ
SNA73cd niṣpradeśo 'pi cātmā naḥ kārtsnyena ca vidann api ||
SNA74ab śarīra eva gṛhṇātīty evam ukte na dṛṣyati
SNA74cd ekatve 'pi yathākāśaṃ dravyaiḥ sāvayavaiḥ pṛthak ||
SNA75ab saṃsargabhedaṃ labhate saṃskārāsaṃskṛto tathā
SNA75cd vyomno 'navayavavyāptisadbhāve 'pi bhuviṣṭhitān ||
SNA76ab dvyāśrayatvaṃ na saṃsargo ghaṭādīnanurudhyate
SNA76cd bādhiryādivyavasthānam anenaiva ca hetunā ||
SNA77ab tadevābhogyam anyasya dharmādharmavaśīkṛtam
SNA77cd yathā tatra vasann eva svāmitvād avaropitaḥ ||
SNA78ab na bhogaṃ labhate tadvadbadhiro 'nyatra śṛṇvati
SNA78cd śrotraśabdāśrayāṇāṃ ca na nāmāvayavāḥ svayam ||
SNA79ab na caikadeśavṛttitvaṃ tathāpy etan na duṣyati
SNA79cd vyañjakānāṃ hi vāyūnāṃ bhinnāvayavadeśatā ||
SNA80ab jātibhedaś ca tenaiva saṃskāro vyavatiṣṭhate
SNA80cd anyārthaṃ prerito vāyur yathā'nyaṃ na karotivaḥ ||
SNA81ab tathānyavarṇaṃ saṃskāraśakto nānyaṃ kariṣyati
SNA81cd anyais tālvādisaṃyogair varṇo nānyo yathaiva te ||
SNA82ab tathā dhvanyantarākṣepo na dhvanyantarasāribhiḥ
SNA82cd tasmād utpattyabhivyaktyoḥ kāryārthāpattitaḥ samaḥ ||
SNA83ab sāmarthyabhedaḥ sarvatra, syāt prayatnavivakṣayoḥ
SNA83cd viṣayasyāpi saṃskāre tenaikasyaiva saṃskṛtiḥ ||
SNA84ab naraiḥ sāmarthyabhedāc ca na sarvair avagamyate
SNA84cd yathaivotpadyamāno 'yaṃ na sarvair avagamyate ||
SNA85ab digdeśādivibhāgena sarvān prati bhavann api
SNA85cd tathaiva yatsamīpasthair nādaiḥ syād yasya saṃskṛtiḥ ||
SNA86ab tair eva śrūyate śabdo na dūrasthaiḥ kathañ cana 
SNA86cd dvayasaṃskārapakṣe tu mṛṣā doṣadvaye vacaḥ ||
SNA87ab yenānyataravaikalyāt sarvaiḥ sarvo na gṛhyate
SNA87cd sarvalokaprasiddhāṃ ca vivakṣānusṛtāṃ śrutim ||
SNA88ab anugacchadibhir ekāntāt kāryo mārgaḥ parokṣakaiḥ
SNA88cd tatra ye tāvad icchanti prāksaṃyogavibhāgataḥ ||
SNA89ab śabda utpadyate tasmād anyas tatsadṛśaḥ punaḥ
SNA89cd tadanantaradeśe 'nyas tādṛganyas tataḥ paraḥ ||
SNA90ab vīcītaraṅgavṛttyaivam antyaḥ śrotreṇa gṛhyate
SNA90cd adṛṣṭakalpanā tasmin pakṣe bahvī prasajyate ||
SNA91ab śabdabhede na tāvan naḥ prajñābhedaḥ pravarttate
SNA91cd ārambhakatvaṃ śabdasya niṣkriyasyāpramāṇakam ||
SNA92ab deśāntaragataṃ kārya nāmūrtasyābhighnataḥ
SNA92cd deśeyattānimittaṃ ca nārambhaniyamaṃ prati ||
SNA93ab na ca diṅniyame hetur anuvātagates tathā
SNA93cd sadṛśaṃ vā sajātiṃ vā karotīti ca duṣkaram ||
SNA94ab ārambhasarvadikkatve na ca hetuḥ pratīyate
SNA94cd niranvayair vinaśyadbhir na cātyantāsatāṃ kriyā ||
SNA95ab jñānasantānavaccaiṣāṃ santāno nāvakalpate
SNA95cd vegavatsakriyatvābhyāṃ taraṅgāṇāṃ tu yujyate ||
SNA96ab kāryadeśāntarārambho yāvadvegaṃ ca tatkriyā
SNA96cd ārambhapratibandho 'sya na ca kuḍyādibhibhaṃvet ||
SNA97ab na hy asūrttasya sadbhāvo sūrtamadhye vihanyate
SNA97cd na ca kuḍyādibhir vyoma nāśyate sāryate 'pi vā ||
SNA98ab na tirodhīyate tasmāt kuḍyamadhye 'pi tad dhruvam
SNA98cd ākāśaṃ tatra na syāc cet kuḍyasthānaṃ virudhyate ||
SNA99ab tan madhyāvayavānāṃ ca, na hi tiṣṭhati te ghane
SNA99cd athāvṛtyātmakadravyasaṃyogarahitaṃ nabhaḥ ||
SNA100ab śabdotpādaṃ bibhartīti tatra nyāyo na kaś cana
SNA100cd anyathāpy upapannatvāt nārthāpattyaitad iṣyate ||
SNA101ab na pramāṇāntaraṃ ceyaṃ pramāṇadvayavādinām
SNA101cd sambandhānupalabdheś ca nānumānena kalpanā ||
SNA102ab brṛyāt sāmānyadṛṣṭaṃ ced, bhaved dhetor viruddhatā
SNA102cd sajātīyakaraḥ śabdo guṇatvāc cendriyādivat ||
SNA103ab aśabdārambhakas tadvat syād adeśāntare tathā
SNA103cd yatra hy avayavā deśe paṭādīnāṃ vyavasthitāḥ ||
SNA104ab tatraiva tadguṇāḥ sarve tadārabdho 'vayavy api
SNA104cd tadguṇāś cāpi taddeśās tenaiṣām ekadeśatā ||
SNA105ab tadvadādyā pṛthagdeśāḥ śabdāḥ sarve bhavanti hi
SNA105cd śabdaṃ nārabhate śabdaḥ śabdatvād antyaśabdavat ||
SNA106ab evaṃ vibhāgasaṃyogau tadbhāvād antyayogavat
SNA106cd jainakāpilanirdiṣṭaṃ śabdaśrotrādisarpaṇam ||
SNA107ab sādhīyo 'smāt, tad apy atra yuktyā naivāvatiṣṭhate
SNA107cd śabdasyāgamanaṃ tāvad adṛṣṭaṃ parikalpitam ||
SNA108ab mūrtisparśādimattvaṃ ca teṣām abhibhavaḥ satām
SNA108cd tvagagrāhyatvam anye ca bhāgāḥ sūkṣmāḥ prakīrtitāḥ ||
SNA109ab teṣām adṛśyamānānāṃ kathaṃ ca racanākramaḥ
SNA109cd kīdṛśād racanābhedād varṇabhedaś ca jāyate ||
SNA110ab dravatvena vinā caiṣāṃ saṃśleṣaḥ kathyate katham
SNA110cd āgacchatāṃ ca viśleṣo na bhaved vāyunā katham ||
SNA111ab laghavo 'vayavā hy ete nibaddhā na ca kena cit
SNA111cd vṛkṣādyabhihatānāṃ ca viśleṣo loṣṭavad bhavet ||
SNA112ab ekaśrotrapraveśe ca nānyeṣāṃ syāt punaḥ śrutiḥ
SNA112cd na cāvāntaravarṇānāṃ nānātvasyāsti kāraṇam ||
SNA113ab na caikasyaiva sarvāsu gamanaṃ dikṣu yujyate
SNA113cd śrotrāgamanapakṣe ca, tan na, vṛttiś ca gacchati ||
SNA114ab tadadṛṣṭadvayaṃ tasya, dūrasthena ca vikriyā
SNA114cd prāptiḥ sarvagatatvāc cet, tulyā dūragateṣv api ||
SNA115ab vikriyāvikriye tatra sarvaiḥ syātāṃ na bhedataḥ 
SNA115cd asambaddhavikāritvam apīṣṭaṃ tatra pūrvavat ||
SNA116ab asambandhasamānatve nāsanno hi viśiṣyate
SNA116cd amūrtā śrotravṛttiś ca na mūrtena vihanyate ||
SNA117ab tatra vyavahitaḥ śabdaḥ kimarthaṃ nopalabhyate
SNA117cd śrtotrasya vikriyāyāṃ ca neyattāyā niyāmakam ||
SNA118ab nānuvātādibhis tasya vṛtteś ca preraṇaṃ bhavet
SNA118cd anuvātaṃ vihanyeta, prativātaṃ ca sā vrajet ||
SNA119ab tadgataṃ hy anuvātatvaṃ syān na śabdagataṃ tadā
SNA119cd yeṣāṃ tv aprāpta evāyaṃ śabdaḥ śrotreṇa gṛhyate ||
SNA120ab teṣām aprāptitulyatvaṃ dūravyavahitādiṣu
SNA120cd tatra dūrasamīpasthagrahaṇāgrahaṇe same ||
SNA121ab syātāṃ na ca kramo nāpi tīvramandādisambhavaḥ
SNA121cd tasmāc chrotriyadṛṣṭāpi kalpaneyaṃ parīkṣyatām ||
SNA122ab prayatnābhihato vāyuḥ koṣṭhyo yātītyasaṃśayam
SNA122cd sa saṃyogavibhāgau ca tālvāder anurudhyate ||
SNA123ab vegavattvāc ca so 'vaśyaṃ yāvad vegaṃ pratiṣṭhate
SNA123cd tasyātmavayavānāṃ ca stimitena ca vāyunā ||
SNA124ab saṃyogā viprayogāś ca jāyante gamanād dhruvam
SNA124cd karṇavyomani sa prāptaḥ śaktiṃ śrotre niyacchati ||
SNA125ab tadbhāve śabdabodhāc ca saṃskāro 'dṛṣṭa iṣyate
SNA125cd utpattiśaktivat so 'pīty adhikaṃ no na kiñ cana ||
SNA126ab tathaiva tadviśeṣo 'pi viśiṣṭagrahaṇād bhavet
SNA126cd śabdotpatter niṣiddhatvād anyathānupapattitaḥ ||
SNA127ab viśiṣṭasaṃskṛter janma dhvanibhyo 'dhyavasīyate
SNA127cd tadbhāvabhāvitā cātra śaktyastitvā'vavodhinī ||
SNA128ab śrotraśaktivad eveṣṭā, buddhis tatra hi saṃhṛtā
SNA128cd kuḍyādipratibandho 'pi yujyate mātariśvanaḥ ||
SNA129ab śrotradeśābhighāte 'pi tena tīvrapravartinā
SNA129cd tasya ca kramavartitvāt kṣayi vegātmasaṃpadaḥ ||
SNA130ab saṃskārakramatīvratvamandatādinimittatā
SNA130cd imam eva ca saṃskāraṃ śabdagrahaṇakāraṇam ||
SNA131ab ke cit tu paṇḍitam manyāḥ śrotram ity abhimanvate
SNA131cd saṃjñāsañcāraṇāc caiṣāṃ bahumānaḥ svacetasi ||
SNA132ab mudhaiṣāṃ bahumāno 'yaṃ vastvanutpādya kiñ cana
SNA132cd dhvanijanyād dhi saṃskārāc chrotraṃ nānyat pradarśitam ||
SNA133ab taṃ muktvā śrotraśabdena kiṃ dṛṣṭam adhikaṃ ca taiḥ
SNA133cd evañ jātīyakān arthān phalena pratipāditān ||
SNA134ab lokaḥ saṃskāraśabdena sāmānyenaiva jalpati
SNA134cd śrotraśabdo viśeṣeṇa tatrāvijñātasaṅgatiḥ ||
SNA135ab siddhaṃ svārthaṃ parityajya nābhidhānena vartate
SNA135cd ādāvaparibhāṣyatvaṃ bhāṣyakāro yadabravīt ||
SNA136ab padārtheṣu bhavet teṣāṃ tadatikramaṇaṃ phalam
SNA136cd saṃskāravyatirikte ca sarvalokasya vastuni ||
SNA137ab śrotraśabdaḥ prasiddhaḥ san svāc chandyenāpanīyate
SNA137cd indriyāṇām abhivyaktir garbhasthasyaiva dehinaḥ ||
SNA138ab prākkāryād āgamaiḥ siddhā tatpradveṣeṇa laṅghyate
SNA138cd na ca śabdārthasambandhaḥ kartuṃ yogyaḥ kathañ cana ||
SNA139ab kṣaṇikaśrotrapakṣe ca so 'vaśyaṃ kṛtako bhavet
SNA139cd saṃskāre tulyam etac cet, na saṃskārāntarasthiteḥ ||
SNA140ab saṃskāraśabdavācyā hi ke cid varṣaśatāny api
SNA140cd dhriyante tena tacchabdasambandho na vinaśyati ||
SNA141ab śrotraśabdaḥ punaḥ pūrva saṃskārād uttaratra tu
SNA141cd ekadeśanibaddhe hi sarvadārthe pratiṣṭhitaḥ ||
SNA142ab śakyaṃ ca ghriyamāṇatvam indriyatvāt tvagāditvat
SNA142cd vaktuṃ śrotrasya tenātra kṣaṇikotpattyasambhavaḥ ||
SNA143ab yadi ca dhvanisasamparkāc chrotram evopajāyate
SNA143cd badhirasyāpi tajjanma kimarthaṃ nopalabhyate ||
SNA144ab yad yasya nāsti tat tasya sutarāṃ jananakṣamam 
SNA144cd tasmād apekṣitaṃ śrotraṃ badhirasyāpi jāyatām ||
SNA145ab saṃskāre 'py aviśiṣṭaṃ cet, nāsāv upahatendriye
SNA145cd śrotramācchāditaṃ doṣaiḥ saṃskartuṃ dhvanayo 'kṣamāḥ ||
SNA146ab utpadyamānapakṣe tu na kiñ cit pratibandhanam
SNA146cd śrotram ākāśadeśaṃ ca bhautikendriyavādinaḥ ||
SNA147ab yamāhus tasya sadbhāvaḥ prāgdhvaneḥ kena vāryate
SNA147cd siddhasya ca padārthasya yānyataḥ kāryaṃ yogyatā ||
SNA148ab saṃskāraśabdavācyatvāt sā yuktyā vāryate kayā
SNA148cd lokāgamaprasiddheṣu padārtheṣv anyathā vacaḥ ||
SNA149ab tanmudhākhedakāri syād goviṣāṇāśanopamam
SNA149cd yadi tv avaśyaṃ kartavyastārkikoktiviparyayaḥ ||
SNA150ab tato vedānusāreṇa kāryā dikśrotratāmatiḥ
SNA150cd diśaḥ śrotram iti hy etat pralayeṣv abhidhīyate ||
SNA151ab tac ca prakṛtigāmitvavacanaṃ cakṣurādivat
SNA151cd sūryam asya tathā cakṣuruktaṃ gamayatād iti ||
SNA152ab tejaḥ prakṛtivijñānaṃ tathā śrotraṃ digātmakam
SNA152cd dik ca sarvaṃgataukā ca yāvad vyoma vyavasthitā ||
SNA153ab karṇacchidraparicchannā śrtotram ākāśadeśavat
SNA153cd yāvāṃś ca kaṇabhugnyāyo nabhobhāgaprakalpane ||
SNA154ab digbhāge tu samasto 'sau, āgamāt tu viśiṣyate
SNA154cd tasmād digdravyabhāgo yaḥ puṇyāpuṇyavaśīkṛtaḥ ||
SNA155ab karṇacchidraparicchinnaḥ śrotraṃ saṃskriyate ca saḥ
SNA155cd tasmāt svato 'navasthānaṃ parastādity asiddhatā ||
SNA156ab pratyayasyānavasthānaṃ vyomny api sthagite 'sti naḥ
SNA156cd na ca tasmin vināśitvaṃ dravye 'dravyātmake sati ||
SNA157ab tatrānumānabuddhiś cet, śabde 'py astīti gamyatām
SNA157cd karoter yac ca karmatvāt kṛtakatvam udāhṛtam ||
SNA158ab arthas tāvadasiddho 'yam abhidhānam athocyate
SNA158cd tatrāpi vyabhicāritvaṃ tatkriyājanmavādinaḥ ||
SNA159ab gomayādāvatajjanye 'py eṣa śabdo hi dṛśyate
SNA159cd yathā kathañ cid iṣṭaṃ cet kāryatvaṃ gomayādiṣu ||
SNA160ab tathāpy ākāśamātratvaṃ kuruṣv ety atra dṛśyate
SNA160cd varaṇābhāvamātratvāt kāryam eveti cet, na tat ||
SNA161ab bauddhānām api nābhāvaḥ svayṃsiddho hi janyate
SNA161cd mṛdāṃ deśāntaraprāptir vyāpāraphalam atra hi ||
SNA162ab anāvṛtyātmakaṃ vyoma nityam eva vyavasthitam
SNA162cd nityasya karaṇābhāvāt prayoge 'sminn athocyate ||
SNA163ab bhrāntatvaṃ gauṇatā veti śabde 'py evaṃ bhaviṣyati
SNA163cd prāgbhāgo yaḥ surāṣṭrāṇāṃ mālavānāṃ sa dakṣiṇaḥ ||
SNA164ab prāgbhāgaḥ punar etaṣāṃ teṣām uttarataḥ sthitaḥ
SNA164cd tena sūryoditer deśau bhinnāv ubhayavāsinām ||
SNA165ab dṛṣṭau saviturekatve 'py ato 'naikāntiko bhavet
SNA165cd paśyanty eke ca yaddeśāv udayās tamayau raveḥ ||
SNA166ab tāvatyevābhimanyante parastāt tannivāsinaḥ
SNA166cd na ca bhinnā nirīkṣyante tena nādityabhinnatā ||
SNA167ab madhyāhne sarvaṃ puṃsāṃ syād ekaṃ copari darśanam
SNA167cd yo yo gṛhītaḥ sarvasmāt purataḥ savitekṣyate ||
SNA168ab tadantarādhikātmā ca bhāti tenāgrataḥ sthitaḥ
SNA168cd viprakṛṣṭāntarāṇāṃ ca stokadeśe 'pi dṛśyate ||
SNA169ab siddhabhinnāgradeśānāṃ dūradeśasamānatā
SNA169cd tatrāpi viprakṛṣṭasya sannidhyadhyāsakāritā ||
SNA170ab deśabhrāntir bhavet puṃsāṃ tattaddeśam apaśyatām
SNA170cd śabde tu kiṃnimittaiṣā, tatrāpi vyāpitākṛtā ||
SNA171ab yo yo gṛhītaḥ sarvasmin deśe śabdo 'pi dṛśyate
SNA171cd na cāsyāvayavāḥ santi yena vartteta bhāgaśaḥ ||
SNA172ab śabdo varttata ity evam, tatra sarvātmakaś ca saḥ
SNA172cd vyañjakadhvanyadhīnatvāt taddeśe tu sa gṛhyate ||
SNA173ab na ca dhvanīnāṃ sāmarthyaṃ vyāptuṃ vyoma nirantaram 
SNA173cd tenāvicchinnarūpeṇa nāsau sarvatra gṛhyate ||
SNA174ab dhvanīnāṃ bhinnadeśatvaṃ śrutis tatrānurudhyate
SNA174cd apūritāntarālatvād vicchedaś cāvasīyate ||
SNA175ab teṣāṃ cālpakadeśatvāc chabdasyāvibhutāmatiḥ
SNA175cd gatimadvegavattvābhyāṃ te cāyānti yato yataḥ ||
SNA176ab śrotā tatas tataḥ śabdamāyāntam iva manyate
SNA176cd sūryasya bhinnadeśatvaṃ nanv ekena na gṛhyate ||
SNA177ab na nāma sarvathā tāvad dṛṣṭāsyānekadeśatā
SNA177cd saviśeṣaṇahetuś cet tathāpi vyabhicāritā ||
SNA178ab dṛśyate bhinnadeśo 'yam ity eko 'pi hi buddhyate
SNA178cd jalapātreṣu caikena nānekaḥ savitekṣyate ||
SNA179ab yugapat, na ca bhedasya pramāṇaṃ tulyavedanāt
SNA179cd āhaikena nimittena pratipātraṃ pṛthak pṛthak ||
SNA180ab bhinnāni pratibimbāni jāyante yugapanmama
SNA180cd atra brūmo yadā tāvajjale saureṇa tejasā ||
SNA181ab sphuratā cākṣuṣaṃ tejaḥ pratisrotaḥ pravarttitam
SNA181cd svadeśa eva gṛhṇāti savitāram anekadhā ||
SNA182ab bhinnamūrtiṃ yathā pātraṃ tadāsyānekatā kutaḥ
SNA182cd īṣannimīlite 'ṅgulyā yathā cakṣuṣi dṛśyate ||
SNA183ab pṛthageko 'pi bhinnatvāc cakṣurvṛttes tathaiva naḥ
SNA183cd anye tu codayanty atra pratibimbodayaiṣiṇaḥ ||
SNA184ab sa eva cet pratīyeta kasmān nopari dṛśyate
SNA184cd kūpādiṣu kuto 'dhastāt pratibimbekṣaṇaṃ bhavet ||
SNA185ab prāṅmukho darpaṇaṃ paśyan syāc cet pratyaṅmukhaḥ katham
SNA185cd tatraiva bodhayed arthaṃ bahiryātaṃ yadindriyam ||
SNA186ab tata etad bhaved evaṃ śarīre tat tu bodhakam
SNA186cd apsūryadarśināṃ nityaṃ cakṣurdvedhā pravarttate ||
SNA187ab ekamūrdhvamadhastāc ca tatrordhvāṃśaprakāśitam
SNA187cd adhiṣṭhānānṛjusthatvān nātmā sūryaṃ prapadyate ||
SNA188ab pāramparyārpitaṃ santamavāgvṛttyā tu budhyate
SNA188cd ūrdhvavṛttes tadekatvādavāgiva ca manyate ||
SNA189ab adhastād eva tenārkaḥ, sāntarālaḥ pratīyate
SNA189cd evaṃ prāgbhūtayā vṛttyā pratyagvṛttisamarpitam ||
SNA190ab budhyamāno mukhaṃ bhrāntyā pratyagity avagacchati
SNA190cd anekadeśavṛttau vā saty api pratibimbake ||
SNA191ab samānabuddhigamyatvān nānātvaṃ naiva vidyate
SNA191cd vaktṛvaktrapradeśānāṃ bhinnatvād bhinnadeśatā ||
SNA192ab śrotrāgamanapakṣe syāt taddeśe tv ekadeśatā
SNA192cd adhiṣṭhānābahirvṛtter anyasmin saty apīndriye ||
SNA193ab taddeśāḥ karṇaśaṣkulyo gṛhyeran gamane sati
SNA193cd iyaṃ tu vaktranekatve śrotraikatve ca kalpanā ||
SNA194ab vaktaryekatra bhinneṣu śrtotṛṣu syād viparyayaḥ
SNA194cd tatra hi śrotradeśānāṃ bhinnatvād bhinnadeśatā ||
SNA195ab tadāgame tu vaktrekyādekadeśatvasambhavaḥ
SNA195cd dhvanyāgatyā yadi bhrāntir itaratrāpi sā samā ||
SNA196ab bhinnavyañjakatālvādideśabhedād bhaviṣyati
SNA196cd sūtreṇa yugapadbhāvaḥ śrotraikatvād udāhṛtaḥ ||
SNA197ab atas tadanusāreṇa yady apītyādikīrtanam
SNA197cd deśabhedena bhinnatvam ity etac cānumānikam ||
SNA198ab pratyakṣas tu sa eveti pratyayas tena bādhakaḥ
SNA198cd paryāyeṇa yathā caiko bhinnān deśān vrajann api ||
SNA199ab devadatto na bhidyeta tathā śabdo na bhidyate
SNA199cd jñātaikatvo yathaivāsau dṛśyamānaḥ punaḥ punaḥ ||
SNA200ab na bhinnaḥ kālabhedena tathā śabdo na deśataḥ
SNA200cd paryāyād avirodhaś ced, vyāpitvād api dṛśyatām ||
SNA201ab dṛṣṭasiddhau hi yo dharmaḥ sarvathā so 'bhyupeyate
SNA201cd varṇāntaravikāryatvād iti yoktā vināśitā ||
SNA202ab ukte ca hetusiddhyartha sādṛśyasmaraṇe punaḥ 
SNA202cd tatra smṛter asiddhatvam, na hy evaṃ pāṇiner vacaḥ ||
SNA203ab ikārapariṇāmena yakāraḥ kriyatām iti
SNA203cd siddhe śabdārthasambandhe tacchāstraṃ hi pravarttate ||
SNA204ab prayoganiyamārthāya na caivaṃ siddhatā bhavet
SNA204cd bhinnaprasiddhayos tena dadhi dadhyeti śabdayoḥ ||
SNA205ab ācakṣāṇena sādhutvaṃ dadhītyautsargikaḥ kṛtaḥ
SNA205cd anvākhyātuṃ svarūpeṇa dadhyaśabdaṃ ca veditum ||
SNA206ab svaśāstre laghubodhārtham ekatvam iva darśitam
SNA206cd tatrāci parataḥ siddhaṃ dadhyaśabdaṃ nivarttayan ||
SNA207ab dadhīti śāstrataḥ prāptaḥ so 'yaṃ tenaiva vāryate
SNA207cd ikprayogaprasaṅge tu yaṇ sādhur iti gamyate ||
SNA208ab paramārthas tu naivāsmin vikāro 'bhūt kadā cana
SNA208cd kevalaṃ yat tu sādṛśyaṃ tadanaikāntikīkṛtam ||
SNA209ab kunde dadhyavikāre 'pi tatsādṛśyaṃ hi dṛśyate
SNA209cd nāsti sarvātmanā taccecchabde 'pi sthānamātrakam ||
SNA210ab tenaitayor asiddhatvāt mūlahetor asiddhatā
SNA210cd kāraṇānuvidhāyitvaṃ yac cālpatvamahattvayoḥ ||
SNA211ab tadasiddhaṃ na varṇo hi vardhate na padaṃ kva cit
SNA211cd varṇāntarajanau tāvat tatpadatvaṃ vihanyate ||
SNA212ab apadaṃ hi bhaved etad yadi vā syāt padāntaram
SNA212cd varṇo 'navayavatvāt tu vṛddhihrāsau na gacchati ||
SNA213ab vyomādivad ato 'siddhā vṛddhir asya svarūpataḥ
SNA213cd atha tādrūpyavijñānaṃ hetur ity abhidhīyate ||
SNA214ab tathāpi vyabhicāritvaṃ śabdatve 'pi hi tanmatiḥ
SNA214cd vyaktyalpatvamahattve ca yad yathānuvidhīyate ||
SNA215ab tathaivānuvidhānārthaṃ dhvanyalpatvamahattvayoḥ
SNA215cd vyaṅgyānāṃ caitadastīti loke 'py aikāntikaṃ na tat ||
SNA216ab darpaṇālpamahattve 'pi dṛśyate 'nupatanmukham
SNA216cd na syād avyaṅgyatā tasya tatkriyājanyatāpi vā ||
SNA217ab na cāsyoccāraṇādanyā vidyate janikā kriyā
SNA217cd yathā mahatyāṃ khātāyāṃ mṛdi vyomni mahattvadhīḥ ||
SNA218ab alpāyām alpadhīr evam atyantākṛtake sati
SNA218cd tenātraivaṃ paropādhiḥ śabdavṛddhau matibhramaḥ ||
SNA219ab na casyūlatvasūkṣmatve lakṣyete śabdavṛttinī
SNA219cd buddhitīvratvamandatve mahattvālpatvakalpanā ||
SNA220ab sā ca paṭvī bhavaty eva mahātejaḥprakāśite
SNA220cd mandaprakāśite mandā ghaṭādāv api sarvadā ||
SNA221ab evaṃ dīrghādayaḥ sarve dhvanidharmā iti sthitam
SNA221cd nādo vāyuguṇas tadvān vāyur vā yadi kalpyate ||
SNA222ab varṇānāṃ śrotragamyatvān na ca ye śrotragocarāḥ
SNA222cd tatrāvarṇātmakaḥ śabdaḥ śaṅkhādeḥ śrūyate katham ||
SNA223ab dhvanīnāṃ śrotragamyatvaṃ tasmāt ke cit pracakṣate
SNA223cd mārutapreritās te ca kurvanti śrotrasaṃskṛtim ||
SNA224ab varṇavyaktau ca dṛṣṭatvāt teṣāṃ nādṛṣṭakalpanā
SNA224cd anye tu varṇayanty atra pūrvoktadhvanivādinaḥ ||
SNA225ab marutām eva nānātvād ghoṣaśrutyupapādanam
SNA225cd tatra tālvādisaṃyogavibhāgaiḥ preritāḥ sphuṭam ||
SNA226ab vyañjanti varṇam anye tu śabdatvaṃ sarvavarṇabhāk
SNA226cd varṇasarvagatatvāt tu nāpadyeta nirāśrayam ||
SNA227ab na ca paryanuyogaḥ syāt kva varṇe vyaktir ity ayam
SNA227cd eta eva ca te pūrvam uktā bodhānuvarttinaḥ ||
SNA228ab yeṣāṃ pracayanānātvād vṛttibhedaḥ pratīyate
SNA228cd yad vā jātyantaraṃ santu sarvathā kāryahetukam ||
SNA229ab tvatpakṣavad dhvanīnāṃ naḥ śaktibhedaprakalpanam
SNA229cd darśanasya parārthatvaṃ yadi nāma pratīyate ||
SNA230ab śabdasya kim ihāyātaṃ yena nityo 'bhyupeyate
SNA230cd anityeṣv api dṛṣṭatvād dvīpajvālāghaṭādiṣu ||
SNA231ab parārthadarśanatvasya dharmatve 'pi na hetutā 
SNA231cd vinā sādharmyadṛṣṭāntād viruddho vā bhaved ayam ||
SNA232ab nityānām aprayogitvam aṇūnām api daśyate
SNA232cd arthapratyāyanaṃ caiṣa janmanaiva kariṣyati ||
SNA233ab vināpi sthāsnurūpeṇa saṃyogādīn yathā kriyā
SNA233cd pūrvālocanam etasya bhūtasmṛtyā ca karmavat ||
SNA234ab tasmān na viniyojyatvāt prāgastitvaṃ ghaṭādivat
SNA234cd prakāśitaṃ yathā cārthaṃ tejasā kena cit purā ||
SNA235ab na vā bhūyopi buddhyante śabdād api tathā bhavet
SNA235cd darśanasya parārthatve yadasiddhyādi codyate ||
SNA236ab tatkāṣṭhadahano vahnirabdāhārthaṃ niyujyate
SNA236cd anumānaprayoge hi vaktum ityādi yujyate ||
SNA237ab arthāpattir iyaṃ coktā pakṣadharmādivarjitā
SNA237cd yadi nāśini nitye vā vināśiny eva vā bhavet ||
SNA238ab śabde vācakasāmarthyam, tato dūṣaṇam ucyatām
SNA238cd phalavad vyavahārāṅgabhūtārthapratyayāṅgatā ||
SNA239ab niṣphalatvena śabdasya yogyatvād avadhāryate
SNA239cd parīkṣyamāṇas tenāsya yuktyā nityavināśayoḥ ||
SNA240ab sa dharmo 'bhyupagantavyo yaḥ pradhānaṃ na bādhate
SNA240cd na hy aṅgāṅgānurodhena pradhānaphalabādhanam ||
SNA241ab yujyate, nāśipakṣe ca tadekāntāt prasajyate
SNA241cd na hy adṛṣṭārthasambandhaḥ śabdo bhavati vācakaḥ ||
SNA242ab tathā cet syād apūrvo 'pi sarvaḥ sarvaṃ prakāśayet
SNA242cd sambandhadarśanaṃ cāsya nānityasyopapadyate ||
SNA243ab sambandhajñānasiddhiś ced dhruvaṃ kālāntarasthitiḥ
SNA243cd anyasmin jñātasambandhe na cānyo vācako bhavet ||
SNA244ab gośabdejñātasambandhe nāśvaśabdo hi vācakaḥ
SNA244cd athānyo 'pi svabhāvena kaś cid evāvabodhakaḥ ||
SNA245ab tatrānibandhane na syāt ko 'sāv iti viniścayaḥ
SNA245cd yataḥ pratyaya ity evaṃ vyavahāro 'vakalpate ||
SNA246ab śrotṇāṃ syād apītthaṃ tu vaktṇāṃ nāvakalpate
SNA246cd ajñātvā kam asau śabdam ādāv eva vivakṣati ||
SNA247ab jānāti ced avaśyaṃ sa pūrvaṃ tenāvadhāritaḥ
SNA247cd tejaḥ pratyakṣaśeṣatvān na tattve 'pi prakāśakam ||
SNA248ab sadṛśatvāt pratītiś cet, taddvāreṇāpy avācakaḥ
SNA248cd kasya caikasya sādṛśyāt kalpyatāṃ vācako 'paraḥ ||
SNA249ab adṛṣṭasaṅgatitvena sarveṣāṃ tulyatā yataḥ
SNA249cd arthavān pūrvadṛṣṭaś cet, tasya tāvān kutaḥ kṣaṇaḥ ||
SNA250ab dvistrir vānupalabdho hi nārthavān sampratīyate
SNA250cd apratītānyaśabdānāṃ tatkāle 'sāv anarthakaḥ ||
SNA251ab sa evānyaśrutīnāṃ syād arthavān iti vismayaḥ
SNA251cd athāsya vidyamānā 'pi kaiś cid artho na gamyate ||
SNA252ab tattulyam uttarasyeti kiṃ sādṛśyena vācakaḥ
SNA252cd anarthakatvam asya syād arthānanyaśrutīn prati ||
SNA253ab pūrvasminn api tatsattvāt sarvānarthakatā bhavet
SNA253cd arthavatsadṛśatvena yo vā śrutavatāṃ mataḥ ||
SNA254ab mukhyo 'sāvaśrutīnāṃ syāt, tadekatve na yujyate
SNA254cd sambandhākaraṇe yuktis taduktam iti kathyate ||
SNA255ab śabdānityatvapakṣe 'pi viśeṣeṇa sa duṣkaraḥ
SNA255cd śabdaṃ tāvad anuccārya sambandhakaraṇaṃ kutaḥ ||
SNA256ab na coccāritaṣṭasya sambandhena prayojanam
SNA256cd tenāsambaddhya naṣṭatvāt pūrvas tāvad anarthakaḥ ||
SNA257ab uttaro 'kṛtasambandho vijñāyetārthavān katham
SNA257cd śabdoccāraṇasambandhakaraṇavyāvahārikāḥ ||
SNA258ab kriyāḥ kramasvabhāvatvāt kaḥ kuryād yugapat kva cit
SNA258cd deśakālādibhedānāṃ puṃsā śabdāntaraśruteḥ ||
SNA259ab pūrvaṃ kṛtrimasambandhe 'py ekaḥ śabdo na sidhyati
SNA259cd sambandhakathane 'py asya syād evaiṣā nirākṛtiḥ ||
SNA260ab naṣṭāsadvarttamāneṣu nākhyānasya hi sambhavaḥ 
SNA260cd arthavān kataraḥ śabdaḥ śroturvaktrā ca kathyatām ||
SNA261ab yadā pūrvaśrutaṃ śabdaṃ nāsau śknoti bhāṣitum
SNA261cd na tāvad arthavantaṃ sa bravīti sadṛśaṃ badet ||
SNA262ab nārthavatsadṛśaḥ śabdaḥ śrotus tatropapadyate
SNA262cd arthavadgrahaṇābhāvāt, na cāsāvarthavān svayam ||
SNA263ab vaktuḥ śrotṛtvavelāyām etad eva prasajyate
SNA263cd evaṃ ca sarvavaktṇāṃ na śabdaḥ kvacidarthavān ||
SNA264ab bhaved yady api sambandhaḥ sargādau kasya cit kṛtaḥ
SNA264cd tasminn abuddhe naiva syād ekasmāt sadṛśe matiḥ ||
SNA265ab atha tatkālajaiḥ pumbhis tasmin śabde 'vadhārite
SNA265cd pravṛtter anumīyeta tatsādṛśyaparamparā ||
SNA266ab tatra sambandhamārgeṇa pūrvoktena prasajyate
SNA266cd smāryaṃ tanmūlasādṛśyaṃ tadadhīnārthaniścayāt ||
SNA267ab vastuny utpattibhinne ca dūrādārabhya kalpitam
SNA267cd stokastokaviśeṣeṇa sādṛśyaṃ viprakṛṣyate ||
SNA268ab svaravyañjanamātrādibhedāc chabde viśeṣataḥ
SNA268cd śālāmālā 'balāvelāśīletyādiprakalpanāt ||
SNA269ab sādṛśyāt pratipattau ca bhrāntijñānaṃ prasajyate
SNA269cd dhūme vṛṣṭe 'gnisambandhe bāṣpād iva kṛśānuṣīḥ ||
SNA270ab evam astv iti cet brūyān naitadbādhakavarjanāt
SNA270cd tāvatā siddham iti cet, śabdābhedo 'pi sidhyati ||
SNA271ab tathā bhinnam abhinnaṃ vā sādṛśyaṃ vyaktito bhavet
SNA271cd evam ekam anekaṃ vā nityaṃ vāknityam eva vā ||
SNA272ab bhinnatvaikatvanityatve jātir eva prakalpyate
SNA272cd abhedānityanānātve pūrvoktenaiva tulyatā ||
SNA273ab vyaktyananyat tathaikaṃ ca sādṛśyaṃ nityam iṣyate
SNA273cd vyaktinityatvamāpannaṃ tathā saty asmadohitam ||
SNA274ab na cāvayavasāmānyarūpā sadṛśatā tava
SNA274cd varṇābhede hi sā sidhyen na cābhedas tvayeṣyate ||
SNA275ab gośabdatvādigatvādi pūrvam eva nirākṛtam
SNA275cd varṇavyaktaya eva syur nityās tenāvabodhakāḥ ||
SNA276ab gośabde 'vasthite 'smākaṃ tadaśaktijakāritā
SNA276cd gāvyāder api gobuddhir mūlaśabdānusāriṇī ||
SNA277ab syāt sādṛśyanimittā ced gauraśabdād api dhruvam
SNA277cd tenāvyāvṛttir iṣṭātra gośabdād eva sā hi dhīḥ ||
SNA278ab nanv ānupūrvyanityatvād anityo vācako bhavet
SNA278cd padaṃ vācakam iṣṭaṃ hi kramādhīnā ca tanmatiḥ ||
SNA279ab varṇāḥ sarvagatatvād vo na svataḥ kramavṛttayaḥ
SNA279cd anityadhvanikāryatvāt kramasyāto vināśitā ||
SNA280ab puruṣādhīnatā cāsya tadvivakṣāvaśād bhavet
SNA280cd varṇānāṃ nityatā tena niṣphalā paramāṇuvat ||
SNA281ab yathā saty aṇunityatve ghaṭe tadracanātmake
SNA281cd na nityataivaṃ varṇeṣu nityeṣu padanāśitā ||
SNA282ab na ca kramād vinā varṇā vijñātāḥ pratipādakāḥ
SNA282cd kramasyaiva padatvaṃ vastasmādevaṃ prasajyate ||
SNA283ab padaṃ varṇātiriktaṃ tu yeṣāṃ syāt kramavarjitam
SNA283cd teṣām evārthavatyeṣā śabdanityatvakalpanā ||
SNA284ab na tāvad ānupūrvyasya padatvaṃ naḥ prasajyate
SNA284cd na hi vastvantarādhāram etad dṛṣṭaṃ prakāśakam ||
SNA285ab dvaye saty api tenātra vijñeyo 'rthasya vācakaḥ
SNA285cd varṇāḥ kiṃ nu kramopetāḥ kiṃ nu varṇāśrayaḥ kramaḥ ||
SNA286ab kramaḥ kramavatām aṅgam iti kiṃ yuktisādhyatā
SNA286cd dharmamātram asau teṣāṃ na vastvantaram iṣyate ||
SNA287ab itthaṃ pratīyamānāḥ syur varṇās tenāvabodhakāḥ
SNA287cd na ca kramasya kāryatvaṃ pūrvasiddhaparigrahāt ||
SNA288ab vaktā na hi kramaṃ kañ cid svātantryeṇa prapadyate
SNA288cd yathaivāsya parair uktis tathaivainaṃ vivakṣati ||
SNA289ab paro 'py evam ataś cāsya, sambandhavadanityatā 
SNA289cd tenaivaṃ vyavahārāt syād akauṭasthye 'pi nityatā ||
SNA290ab yatnataḥ pratiṣedhyā naḥ puruṣāṇāṃ svatantratā
SNA290cd varṇānām api nanv evam akauṭasthye 'pi setsyati ||
SNA291ab nityeṣu satsu varṇeṣu vyavahārāt kramodayaḥ
SNA291cd ghaṭādiracanā yadvannityeṣu paramāṇuṣu ||
SNA292ab tadabhāve hi nirmūlā racanā nāvadhāryate
SNA292cd aṇukalpāś ca varṇāṃśā na santīty upapāditam ||
SNA293ab parair uktān bravīmīti vivakṣā cedṛśī dhruvam
SNA293cd tathā ca nityatāpattiḥ, na cānyaccihnam asti vaḥ ||
SNA294ab tajjātīyatvasādṛśye niṣiddhe, yat tu sambhavet
SNA294cd śabdatvena sajātitvaṃ tulyaṃ śabdāntareṣu tat ||
SNA295ab jātyā yāthā ghaṭādīnāṃ vyavahāropalakṣaṇam
SNA295cd tathaiva cānupūrvyāder jātidvāreṇa setsyati ||
SNA296ab tālvādijātayas tāvat sarvapuṃsāṃ vyavasthitāḥ
SNA296cd vaktā tāvad dhvanīṃs tābhir upalakṣya nirasyati ||
SNA297ab teṣāṃ ca jātayo bhinnāḥ śabdābhivyaktihetavaḥ
SNA297cd yāvadvarṇaṃ pravartante vyaktayo vā tadanvitāh ||
SNA298ab tatra tālvādisaṃyogavibhāgakramapūrvakam
SNA298cd dhvanīnām ānupūrvyaṃ syāj jātyā cobhayanityatā ||
SNA299ab yathaiva bhramaṇādīnāṃ bhāgair jātyā ca lakṣitaiḥ
SNA299cd kramānuvṛttir evaṃ syāt tālvādidhvanivarṇabhāk ||
SNA300ab vyaktīnām eva vā saukṣmyāj jātidharmāvadhāraṇam
SNA300cd tadvaśena ca varṇānāṃ vyāpitve 'pi kramagrahaḥ ||
SNA301ab evaṃ dhvaniguṇān sarvān nityatvena vyavasthitān
SNA301cd varṇā anupatantaḥ syur arthabhedāvabodhinaḥ ||
SNA302ab ānupūrvī ca varṇānāṃ hrasvadīrghaplutāś ca ye
SNA302cd kālasya pravibhāgās tair jāyante dhvanyupādhayaḥ ||
SNA303ab kālaś caiko vibhur nityaḥ, pravibhakto 'pi gamyate
SNA303cd varṇavat, sarvabhāveṣu vyajyate kena cit kva cit ||
SNA304ab varṇeṣu vyajyamānasya tasya pratyāyanāṅgatā
SNA304cd anyatrāpi tu sadbhāvāt tatsvarūpasya nityatā ||
SNA305ab tasmān na padadharmo 'sti vināśo kaś cid īdṛśaḥ
SNA305cd tena nityaṃ padaṃ siddhaṃ varṇānityatvavādinām ||
SNA306ab paradharme 'pi cāṅgatvam uktam aśvagajādivat
SNA306cd nityatāyāṃ ca sarveṣām arthapatteḥ pramāṇatā ||
SNA307ab pade 'navayave cāpi vyañjakaiḥ kramavṛttibhiḥ
SNA307cd puruṣādhīnatāyāṃ ca na prāmāṇyaṃ prasajyate ||
SNA308ab vākkyeṣu dṛṣṭam etac ca tannirbhāgatvavādinām
SNA308cd anyathānupapattyā tat sarvathā padanityatā ||
SNA309ab parāthadarśanārthatvaṃ yenāyaṃ pratipadyate
SNA309cd sa dharmo hy anumānāya sambandhāpekṣitocyate ||
SNA310ab na sādhanaprayogo 'yaṃ sūtrakāreṇa racyate
SNA310cd vṛttikāreṇa cārthas tu yogyo dvābhyāṃ nirūpitaḥ ||
SNA311ab atrocyate sthiraḥ śabdo dhūmagotvādijātivat
SNA311cd sambandhānubhvāpekṣasāmānyārthāvabodhanāt ||
SNA312ab anyāpohanasārūpyajātiliṅgatvakalpane
SNA312cd viśeṣāṇām aliṅgatvāt sarvasāmānyanityatā ||
SNA313ab svavākyādivirodho vā parārthatvena kathyate
SNA313cd pratijñoccāryate sarvā sādhyārthapratipattaye ||
SNA314ab na cānityā bravīty eṣā svārtham ity upapāditam
SNA314cd tenārthapratyayāpannān nityatvān nāśabādhanam ||
SNA315ab arthābhidhānasāmarthyam abhyupetya ca sādhayet
SNA315cd pūrvābhyupagatenāpi nāśitvaṃ bādhate paraḥ ||
SNA316ab arthapratītisāmarthyaiḥ pratiśāstram upāśritaiḥ
SNA316cd āgamenāpi nāśitvaṃ bādhyate sarvavādinām ||
SNA317ab sarvalokaprasiddhyā ca bādhaḥ pūrvoktayā diśā
SNA317cd anumānavirodho 'pi prāguktenaiva hetunā ||
SNA318ab pratyakṣeṇa viruddhatvaṃ saṅkhyābhāve 'bhidhāsyate 
SNA318cd vaktavyaś caiṣa kaḥ śabdo nāśitvena prasādhyate ||
SNA319ab triguṇaḥ paudgalo vā 'yam ākāśasyātha vā guṇaḥ
SNA319cd varṇād anyo 'tha nādātmā vāyurūpo 'rthavācakaḥ ||
SNA320ab padavākyātmakaḥ sphoṭaḥ sārūpyānyanivarttane
SNA320cd eteṣām astv anityatvaṃ nāsmākaṃ teṣu nityatā ||
SNA321ab aprasiddhaviśeṣyatvam āśrayāsiddhahetutā
SNA321cd athāsmad iṣṭaḥ pakṣaḥ syād dvayam etat samaṃ tava ||
SNA322ab śabdamātram athocyeta śabdatvaṃ ca tathā sati
SNA322cd anityaṃ tac ca sarveṣāṃ nityam iṣṭaṃ viruddhyate ||
SNA323ab yatkiñcid iha sāmānyaṃ nityaṃ sarveṇa kalpyate
SNA323cd anityatve hi naitat syād vyaktiṣu kāsu cit ||
SNA324ab vyaktayaḥ śabdaśabdena na śakyante ca bhāṣitum
SNA324cd tāsāṃ jātyatireke ca pūrvokte eva dūṣaṇe ||
SNA325ab āśrayān atireke tu jātāv iva virodhitā
SNA325cd aprasiddhaviśeṣyatvaṃ syāt pareṣāṃ ca pūrvavat ||
SNA326ab anityavaṃ ca nāśitvaṃ yady ātyantikam ucyate
SNA326cd tato 'smān prati pakṣaḥ syād aprasiddhaviśeṣaṇaḥ ||
SNA327ab yathā kathañ cid iṣṭā ced anityavyapadeśyatā
SNA327cd anabhivyaktyavasthātaḥ sābhivyaktyātmaneṣyate ||
SNA328ab aikāntikavikalpe ca vyatirekavināśayoḥ
SNA328cd pūrvābhyupagamenāpi virodhaḥ sāṃkhyajainayoḥ ||
SNA329ab pratyakṣaindriyakatvāder aulūkyānām asiddhatā
SNA329cd anekaśabdakalpyatvād ādyamadhyabhaveṣu ca ||
SNA330ab antyaśabde 'pi pakṣe syād āśrayāsiddhatā mama
SNA330cd sarvaśabdeṣu sādhyeṣu hetur avyāpakas tava ||
SNA331ab sāmānyair vyabhicāraś ca, jātimattve satīti cet
SNA331cd tathāpi, asiddham asmākaṃ tadvattvaṃ vyatiriktayā ||
SNA332ab ananyayā tu tadvattā tavāsidhetyahetutā
SNA332cd athānuvṛttivyāvṛttihetunā yujyate matup ||
SNA333ab tathāpy asty eva tadvattā teṣāṃ sāmānyabuddhitaḥ
SNA333cd gotvādiṣv api sāmānyaṃ sāmānyam iti no matiḥ ||
SNA334ab vyāvarttate viśeṣebhyaḥ seti śabdena tulyatā
SNA334cd nityatvaṃ cānugāmyeṣām anityebhyo nivarttitam ||
SNA335ab athātra gauṇamithyātve syātām varṇeṣu te same
SNA335cd yogīndriyāvagamyaiś ca vyabhicāro 'ṇubhis tava ||
SNA336ab nityānām api teṣāṃ hi pratyakṣatvādisambhavaḥ
SNA336cd atha syāt tannivṛttyartham asmadādiviśeṣaṇam ||
SNA337ab ahaṃpratyayavijñeyair ātmabhirvyabhicāritā
SNA337cd liṅgaśabdādyabhāvena manassaṃyogahetukam ||
SNA338ab pratyakṣaṃ caitadekāntāt sukhādāv iva kalpyate
SNA338cd bāhyendriyāvagamyatvam atha kuryād viśeṣaṇam ||
SNA339ab tathāpi vyabhicāryeva jātīnāṃ jātimattayā
SNA339cd ekārthasamavāyena jātir jātimatī hi vaḥ ||
SNA340ab ādhāratvam athocyeta, nāmūrtā''dhīyate hy asau
SNA340cd samavāyaṃ yadi brūyāḥ tvadīyaḥ so 'pi vāritaḥ ||
SNA341ab abhedavṛttiṃ brūyāś cet, jātīnām api seṣyate
SNA341cd kleśaś ca nityavaidharmye kṛto bahuviśeṣaṇaiḥ ||
SNA342ab svaśabdenaiva tāny uktvā tebhyo 'nyatvaṃ varaṃ kṛtam
SNA342cd evaṃ ca śakyate vaktaṃ nityatāpy ambarādivat ||
SNA343ab tadbhinnā 'nityavṛkṣādivyatiriktatvahetukā
SNA343cd kevalaindriyakatve 'pi sāṃkhyabauddhaprakalpite ||
SNA344ab jātyā sādhitayedānīṃ vyabhicāraḥ pratīyate
SNA344cd asiddhe pakṣadharmatve yathaiva prativādinaḥ ||
SNA345ab na hetur labhyate, tadvadanvayavyatirekayoḥ
SNA345cd tatra yady apy asiddhā syāj jātiḥ sādhanavādinaḥ ||
SNA346ab tāvat tathāpy ahetutvaṃ yāvat sā na nirākṛtā
SNA346cd kāryā caindriyakatve 'pi kiṃ vastv iti nirūpaṇā ||
SNA347ab vyaktyananyatvanānātvabhedābhedeṣu ca sphuṭā 
SNA347cd tatrāsādhāraṇāsiddha sādhyahīnasapakṣatāḥ ||
SNA348ab vikalpitānusāreṇa vaktavyā vādyapekṣayā
SNA348cd viruddhāvyabhicāritvaṃ vakṣyamāṇaiś ca hetubhiḥ ||
SNA349ab kevalākāśavarttitvād aulūkyasya vibhutvavat
SNA349cd tathā ca śrotragamyatvāc chabdatvavad iti sthitiḥ ||
SNA350ab prāguktena vibhutvena vyomavac cāsya nityatā
SNA350cd sapakṣo 'pi vikalpyo 'tra śrutyarthe sādhyahīnatā ||
SNA351ab vyaktilakṣaṇapakṣe 'pi jātyanyānanyakalpanā
SNA351cd anyatve dharmyasiddhir no 'nanyatve 'pi parān prati ||
SNA352ab aviśeṣe 'pi nānityaṃ na nityaṃ vastu tanmama
SNA352cd aṃśo hy etasya jātyākhyo nityo dhvaṃsītaro mataḥ ||
SNA353ab anityatā vikalpyātra, nāśaś cet sādhyahīnatā
SNA353cd mamānyathā tu bhavatām, ity eṣā dūṣaṇoktidik ||
SNA354ab sarveṇa śabdarūpaṃ ca vācakaṃ nityam iṣyate
SNA354cd tatsvarūpe vivādas tu varṇās tatra ca sādhitāḥ ||
SNA355ab sambandhanityatāyāḥ kiṃ śabdādhikaraṇe 'bhidhā
SNA355cd tādarthyāc chabdacintāyāḥ saiva hy atrādhikāritī ||
SNA356ab yad vā sambandhanityatvadvāreyaṃ śabdanityatā
SNA356cd sādhyate, na vinaṣṭe hi śabde tannityatā bhavet ||
SNA357ab anityānāṃ hi nityātmā yaḥ sambandhaḥ pratīyate
SNA357cd āśrayāṇām anucchedān na kva cit sa virudhyate ||
SNA358ab na cānucchedarūpeṇa gośabdānām iha sthitiḥ
SNA358cd na caiṣāṃ gamyate bhedas tenaikasyaiva nityatā ||
SNA359ab kṛtrimatve ca sambandhas tatprayogāpavarjanāt
SNA359cd tadekavyaktiniṣṭhatvān naiva sārvatriko bhavet ||
SNA360ab pārthivadravyasattādilāṅgūlatvādisaṅkarāt
SNA360cd vinā prayogabhūyas tvaṃ na syād gotvāvadhāraṇā ||
SNA361ab tasmād akṛtrimaḥ śabdo na kadā cid vinaṣyati
SNA361cd nityena nityasambandhād ākāśaparamāṇuvat ||
SNA362ab yad vā sambandhanityatvaṃ sūtre 'smin naiva varṇyate
SNA362cd śabdanityatvamātre 'pi bhāṣyaṃ hy etasya yujyate ||
SNA363ab sammugdhānekasāmānyaviṣayo hi sakṛcchrutaḥ
SNA363cd niṣkṛṣṭasvārthavācitvaṃ śabdo na pratipadyate ||
SNA364ab bahubhiḥ śravaṇair eva prāṇitvādīni varjayet
SNA364cd śuklādigamanādīni sāsnālāṅgūlatādi ca ||
SNA365ab śābaleyādikhaṇḍādivyaktīś ca svanibandhanāḥ
SNA365cd niṣkṛaṣṭagotvavācitvaṃ cireṇa pratipadyate ||
SNA366ab tāvatkālaṃ sthiraṃ cainaṃ kaḥ paścān nāśayiṣyati
SNA366cd anapekṣatvasūtreṇa tac caitat sādhayiṣyate ||
SNA367ab kriyāvatām abhede hi kriyāvṛttiṣu kṛtvasuc
SNA367cd tatprayogād dhruvaṃ tasya śbdasyāvarttate kriyā ||
SNA368ab punaḥprayogavijñānaṃ na hi śabdāntare bhavet
SNA368cd tasyāṃ ca śabdasaṃkhyāyām aṣṭāv iti bhavecchrutiḥ ||
SNA369ab bhuktavanto 'ṣṭakṛtvo 'dya brāhmaṇā iti dṛśyate
SNA369cd dravyabhede 'py anekāntaṃ matvā''ha kim ato yadi ||
SNA370ab tasmāt tatparihārāya pramāṇāntaram ucyate
SNA370cd pratyabhijñānam etena prayogeṇopalakṣitam ||
SNA371ab kṛtvasuc cāpi naivāyaṃ vyabhicārīti gamyate
SNA371cd yataḥ prayujyate caikabrāhmaṇatvavivakṣayā ||
SNA372ab pramāṇaṃ pratyabhijñānaṃ dṛḍhendriyatayocyate
SNA372cd itaro 'siddhatām āha sādṛśyād grāhyadūṣaṇāt ||
SNA373ab nityaṃ sadṛśa eveti yatra rūḍhā matir bhavet
SNA373cd sa iti pratyabhijñānaṃ bhrāntis tatrāvakalpate ||
SNA374ab iha nityaṃ sa eveti vijñānaṃ jāyate dṛḍham
SNA374cd tadāstitvādhikatvāc ca prāmāṇyaṃ tasya sādhitam ||
SNA375ab nityaprasaṅgadvāreṇa spaṣṭayor apy anityaoḥ
SNA375cd pratyabhijñānasadbhāvād anaikāntikatocyate ||
SNA376ab na pratyakṣe iti tv etadasambaddham ivottaram 
SNA376cd yato nātra pareṇoktā pratyakṣatvena nityatā ||
SNA377ab pratyakṣatvād ghaṭādīnāṃ mā prasāṅkṣīddhi nityatā
SNA377cd atīndriyatvān mā bhuc ca vyomāder apy anityatā ||
SNA378ab na ca nitye svarūpeṇa tenokte buddhikarmaṇī
SNA378cd yā tv anaikāntikatvoktiḥ sā tathaivāvatiṣṭhate ||
SNA379ab na tayoḥ pratyabhijñānam etad eva kilocyate
SNA379cd pratyakṣatvaniṣedhena pratyakṣeṇa hi tad bhavet ||
SNA380ab tena hetor abhāvo 'yaṃ vipakṣānujñayocyate
SNA380cd hetuṃ cāpy abhyanujñāya vipakṣo neti kathyate ||
SNA381ab sādhyaṃ nityasvarūpaṃ ced etayoḥ pratyabhijñayā
SNA381cd tatrāsambaddhatā vācyā yoktā paṅktivane prati ||
SNA382ab pratyabhijñānanityatve yāpy eṣānavadhāraṇā
SNA382cd anādarāya, na hy asmāt prakṛtaṃ mama duṣyati ||
SNA383ab vyaktirūpeṇa vā yena nāśitvaṃ buddhikarmaṇoḥ
SNA383cd na tatra pratyabhijñānaṃ, ghaṭabuddhau hi nāsya dhīḥ ||
SNA384ab yena tu pratyabhijñānaṃ śaktijātyātmanānayoḥ
SNA384cd tena nityatvam eveṣṭaṃ kathañ cit sarvavādinām ||
SNA385ab evaṃ tu pratyabhijñānaṃ vācoktaṃ kliṣṭayānayā
SNA385cd na ca śakyaṃ nirākartuṃ sarvalokaprasiddhitaḥ ||
SNA386ab yena nāma pramāṇena grahaṇaṃ buddhikarmaṇoḥ
SNA386cd tenaiva pratyabhijñānān nityatvaṃ kiṃ na siddhyati ||
SNA387ab vāṅmātrāt pratyabhijñānaṃ śakyaṃ śabde 'pabhāṣitum
SNA387cd pratyabhijñānapekṣeṇa na pratyakṣeṇa kiñ cana ||
SNA388ab rūpaśabdāvibhāgāc cety atraitat sādhayiṣyate
SNA388cd pratyakṣanityaṃ karmeti, tenaiṣātropavarṇanā ||
SNA389ab nāsmābhiḥ pratyabhijñānaṃ nityasādhanam iṣyate
SNA389cd anityavādinas tv eṣā pratyakṣeṇa viruddhatā ||
SNA390ab tenānaikāntiko nāyaṃ siddhāntāntaradūṣaṇam
SNA390cd dhīkarmasv api kiṃ naivam anityatvaṃ nivāryate ||
SNA391ab taducyate vināśitvam anumānāt pratīyate
SNA391cd śabde pratyakṣagamye ca tena bādho balīyasā ||
SNA392ab dhīkarmaṃ pratyabhijñānān nityatā tvānumānikī
SNA392cd tādṛśī nāśitāpīti na syāt tatra balābalam ||
SNA393ab na hi te iti tenāha, yad vā hetor viśeṣaṇam
SNA393cd pratyakṣam, śrautratā ceyaṃ hetuḥ śabdatvavat kṛtaḥ ||
SNA394ab yatkarmātīndriyādhāraṃ tadapratyakṣam ucyate
SNA394cd apratyakṣeti buddhiś ca śūnyavāde nirūpitā ||
SNA395ab pratyakṣadravyavarttinyo dṛśyante yoḥ punaḥ kriyāḥ
SNA395cd tāsāṃ varṇavad eveṣṭaṃ nityatvaṃ pratyabhijñayā ||
SNA396ab vyañjakābhāvataś cāsāṃ santatānupalabdhitā
SNA396cd yad evotpādakaṃ vaḥ syāt tad eva vyañjakaṃ mama ||
SNA397ab tava śabdatvakartṛtve nitye api satī yathā
SNA397cd na nityam upalabhyete tathā me buddhikarmaṇī ||
SNA398ab yathā vā śaktisadbhāve kutaś cit kāraṇād ṛte
SNA398cd na kāryāṇy upajāyante tathābhivyaktir iṣyatām ||
SNA399ab vyaktibhyo 'nyatayā tāvat karma kleśena kalpyate
SNA399cd punarjātisahasrāṇāṃ tadbhede kliṣṭakalpanā ||
SNA400ab tata ekatvanityatvapratyekasamavāyitāḥ
SNA400cd vṛttiś ca viprakīrṇeṣu karmabhāgeṣu nāśiṣu ||
SNA401ab ekatvāc calanādīnāṃ tasmād ekātmikā matiḥ
SNA401cd prayatnāśrayanānātvād buddhibhedaḥ pravarttate ||
SNA402ab naiva hy atrāpi vicchinnāḥ śābaleyādipiṇḍavat
SNA402cd karmavyaktīr vijānīmaḥ kalpayema dvayaṃ yataḥ ||
SNA403ab śīghramandādibhede 'pi syāt prayatnādibhedataḥ
SNA403cd vyaktidvāro yathā jāteḥ vyakter vā janane yathā ||
SNA404ab buddhīnām api caitanyasvābhāvyāt puruṣasya naḥ
SNA404cd nityatvam ekatā ceṣṭā, bhedas tu viṣayāśrayaḥ ||
SNA405ab svarūpeṇa yathā vahnir nityaṃ dahanakarmakaḥ 
SNA405cd upanītaṃ dahatyarthaṃ dārhya nānyanna cānyathā ||
SNA406ab yathā vā darpaṇaḥ svaccho yathā ca sphaṭiko 'malaḥ
SNA406cd yadyannidhīyate yogyaṃ tacchāyāṃ pratipadyate ||
SNA407ab tathaiva nityacaitanyāḥ pumāṃso dehavṛttayaḥ
SNA407cd gṛhṇanti karaṇānītān rūpādīn, dhīr asau matā ||
SNA408ab tenopanetṛsambandhabhaṅgitvād bhaṅgino matiḥ
SNA408cd nanityaṃ dāhako vahnir dāhyāsannidhinā yathā ||
SNA409ab tatra bodhātmakatvena pratyabhijñāyate matiḥ
SNA409cd ghaṭahastyādibuddhitvaṃ tadbhedāl lokasammatam ||
SNA410ab saiveti nocyate buddhir arthabhedānusāribhiḥ
SNA410cd na cāsyāḥ pratyabhijñānam arthabhede 'nupāśrite ||
SNA411ab etanmanasi kṛtvā''ha nitye eveti bhāṣyakṛt
SNA411cd etayaiva diśā vācyā śuklāder api nityatā ||
SNA412ab saṃsargamātrabhedena syāt tatrāpi hi bhedadhīḥ
SNA412cd svarūpaṃ tu tad eveti ko jātiṃ kathayiṣyati ||
SNA413ab kva cid dravyeṇa saṃsargaḥ kva cin na syād guṇāntaraiḥ
SNA413cd śuklādes tena bhinnatvaṃ siddhaṃ bhāsuradhūsaraiḥ ||
SNA414ab jvālādeḥ kṣaṇikatve 'pi pratyabhijñeti cet, na tat
SNA414cd tatrāpi pratyabhijñeyaṃ sāmānyaṃ nityam eva naḥ ||
SNA415ab bhedabuddhis tu yatrāṃśe syāt kena cid upādhinā
SNA415cd tatra naḥ pratyabhijñānaṃ bhedabuddhyaiva vāritam ||
SNA416ab hy astanoccāritas tasmād gośabdo 'dyāpi vidyate
SNA416cd gośabdajñānagamyatvād yathokto 'dyaiṣa gaur iti ||
SNA417ab hyo vāsīd eṣa gośabdaḥ pūrvoktenaiva hetunā
SNA417cd yad vā gotvābhidhāyitvaṃ vācyo hetur dvayor api ||
SNA418ab gośabdabuddhyā hy astanyā gośabdo 'yaṃ prakāśitaḥ
SNA418cd gośabdaviṣayatvena yathaivādyaprasūtayā ||
SNA419ab iyaṃ vā taṃ vijānāti taddhetoḥ pūrvabuddhivat
SNA419cd ubhe vāpy ekaviṣaye bhavetām ekabuddhivat ||
SNA420ab deśakālādibhinnā vā samastā gotvabuddhayaḥ
SNA420cd ekagośabdajanyāḥ syur godhītvād ekabuddhivat ||
SNA421ab gośabdabuddhayo 'py evam ekagośabdagocarāḥ
SNA421cd gośabdaviṣayatvena kalpyantām ekabuddhivat ||
SNA422ab gośabdatvaniṣedhāc ca nātra syāt siddhasādhyatā
SNA422cd ghaṭāder ekatāpattau jātyeṣṭaṃ siddhasādhanam ||
SNA423ab vyaktīnām ekatārpattiṃ kuryāc ced anayā diśā
SNA423cd tasya dṛṣṭaviruddhatvaṃ vācyaṃ sarvapramāṇakam ||
SNA424ab ye 'pi sthūlavināśānām anyathānupapattitaḥ
SNA424cd kalpayantyantarā sūkṣmaṃ vināśitvaṃ pratikṣaṇam ||
SNA425ab te 'pi kṣaṇikanāśitvād adhikāṃ sthūlanāśitām
SNA425cd śabdānām avijānanto na śaktā nāśisādhane ||
SNA426ab kṣaṇabhaṅgo ghaṭādīnāṃ vāryas tair eva sādhanaiḥ
SNA426cd tathaiva pratyabhijñānād, yāvad dṛṣṭaṃ na bādhate ||
SNA427ab sādhanaṃ tu bruvāṇasya dīpajvālādidarśanāt
SNA427cd pūrvoktenaiva māgreṇa pratyakṣādiviruddhatā ||
SNA428ab pūrvakṣaṇavināśe ca kalpyamāne niranvaye
SNA428cd uttarasyānimittatvād utpattir nopapadyate ||
SNA429ab atyantāsann asau tasminn tāvad vyāpṛtikṣamaḥ
SNA429cd svayaṃ cābhāvadaṣṭatvāt kasmin kāle kariṣyate ||
SNA430ab nāśotpādasamatve 'pi nairapekṣyāt parasparam
SNA430cd na kāryakāraṇatve staḥ, tadvyāpārānanugrahāt ||
SNA431ab na hy alabdhātmakaṃ vastu parāṅgatvāya kalpte
SNA431cd na vinaṣṭaṃ, na ca sthānaṃ tasya kāryakṛtikṣamam ||
SNA432ab jāyamānaṃ ca gandhādi ghaṭarūpe vinaśyati
SNA432cd tatkāryaṃ neṣyate tadvat tathā rūpāntarāṇy api ||
SNA433ab tasmāt prākkāryaniṣpatter vyāpāro yatra dṛśyate
SNA433cd tad eva kāraṇaṃ tasya na tvānantaryamātrakam ||
SNA434ab jvālāder api nāśitvaṃ naiva siddhaṃ pratikṣaṇam 
SNA434cd laghavo 'vayavās tatra yānti deśāntaraṃ laghu ||
SNA435ab prabhūtaṃ varttideśe hi tejastiṣṭhati piṇḍitam
SNA435cd tatra yāvad vrajaty ūrdhvaṃ tāvajjvāleti gamyate ||
SNA436ab tato 'pi yadatikramya yāti tat syāt prabhātmakam
SNA436cd tataḥ paraṃ tu yad yāti tat saukṣmyān nāvadhāryate ||
SNA437ab uttarāvayavai ruddhe mārge pūrve na yānti ca
SNA437cd yathottare vimuñcanti pūrve yānti tathā tathā ||
SNA438ab saṃkrāntāv api tenaiṣāṃ tṛṇādau vṛddhyasambhavaḥ
SNA438cd śabde vṛddhyādyabhāvo 'pi dhvaniśaighryeṇa jāyate ||
SNA439ab śarīre yauvanādyāptiḥ pariṇāmāc ca setsyati
SNA439cd tathā hi sanniveśādi pratyabhijñāyate janaiḥ ||
SNA440ab tatrānyānanyavṛttīnām anekāntasvabhāvataḥ
SNA440cd utpattisthitināśānāṃ virodhaḥ prāṅnirākṛtaḥ ||
SNA441ab ekasantānasambandhāt pratyabhijñānakalpanā
SNA441cd jñānasantatimārgeṇa vāryānyatvādyasambhavāt ||
SNA442ab evaṃ sthitasya śabdasya śrutikālāt kṣaṇāntare
SNA442cd sambhāvyate vināśitvaṃ na bhūyo 'nyena hetunā ||
SNA443ab yathā śastrādibhir bhedāj jarayā vā paṭādayaḥ
SNA443cd naṅkṣyantītyavagamyante naivaṃ śabde 'sti kāraṇam ||
SNA444ab śabdo yathā paudgaliko niṣiddhaḥ, syād vāyavīyasya sa eva mārgaḥ
SNA444cd tasmād anirdhāritahetumārgaḥ sarvatra sākṣād bhavatīti nityaḥ ||

* vākyādhikaraṇa (VAA)

VAA1ab padārthapadasambandhanityatve sādhite 'pi vaḥ
VAA1cd naiva vedapramāṇatvaṃ vākyārthaṃ prati sidhyati ||
VAA2ab padāni gamayeyus taṃ pratyekaṃ saṃhatāni vā
VAA2cd vyatirikto 'tha vā śabdaḥ padārthā vā 'pi pūrvavat ||
VAA3ab tat pramāṇaṃ smṛtīnāṃ ca tathā sambandhataddhiyām
VAA3cd pratyekaṃ saṃhatatvena tadvad eva vikalpanam ||
VAA4ab adṛṣṭasaṅgatitvena sarveṣām animittatā
VAA4cd anyaḥ pratīto na hy anyaṃ gamayiṣyaty asaṅgatam ||
VAA5ab apratītaś ca sambandho nāpy asattvād viśiṣyate
VAA5cd na cā'vijñāyamānasya sadbhāvo 'pi pramāṇavān ||
VAA6ab vākyavākyārthayor nāpi vastutvam upapadyate
VAA6cd spaṣṭaṃ padatadarthābhyām anyā'nanyā'nirūpaṇāt ||
VAA7ab na tāvad avagamyete kaiś cit tadvyatirekataḥ
VAA7cd yaugapadyāgṛhīteś ca samudāyau na sidhyataḥ ||
VAA8ab na sattāyaugapadyasya vyavahārāṅgateṣyate
VAA8cd arvanityatayā mā bhūd viśeṣānavadhāraṇam ||
VAA9ab jñānānāṃ kramavarttitvād yaugapadye 'py asambhavaḥ
VAA9cd ena tatsamudāyo 'pi na vākyārthaḥ pratīyate ||
VAA10ab sambandhapūrvakatvaṃ ca vākyavākyārthayoḥ sthitam
VAA10cd svatantreṣu hi vākyatvaṃ kadā cin nopalakṣyate ||
VAA11ab sambandhaś cānapekṣatvāt kasya cin nāvakalpate
VAA11cd padāni tāvad varṇā vā svarūpair na kadācana ||
VAA12ab anarthakeṣv adṛṣṭatvād apekṣante parasparam
VAA12cd na cānuccāritaḥ śabdaḥ śaknoty anyam apekṣitum ||
VAA13ab yaugapadyaṃ tu nāsty eva na coccārya tirohitaḥ
VAA13cd apekṣaṇe 'pi sambandho naiva kaś cit pratīyate ||
VAA14ab kāryakāraṇasaṃyogasamavāyādilakṣaṇaḥ
VAA14cd ekārthasamavāye 'pi sarveṣāṃ vyomni tulyatā ||
VAA15ab tatroktānuktayogyāder na viśeṣyeṇa saṅgatiḥ
VAA15cd ekakāryaniyogo 'pi vyaṅgye janye 'tha vā bhavet ||
VAA16ab vyaṅgyās tāvat pṛthagbhūtāḥ padārthāḥ padabhedataḥ
VAA16cd tathā tadviṣayāpy etair buddhir naikāpi jāyate ||
VAA17ab yā tu svaviṣayā buddhiḥ pratiśabdam asāv api 
VAA17cd na caikajñānajananaṃ bhinnais taiḥ kramavarttibhiḥ ||
VAA18ab na cāvayavaśo bodhād aikyaṃ vākyatadarthayoḥ
VAA18cd na cāvayavabuddh nāṃ bhrāntitvaṃ bādhakād ṛte ||
VAA19ab ekanirbhāgatābuddher asatyāḥ satyatā katham
VAA19cd anurāgavyavacchedau buddhīnāṃ na ca siddhyataḥ ||
VAA20ab kṣaṇikatvād ato 'rthatvaṃ neṣṭaṃ saṃsargabhedayoḥ
VAA20cd yadi dhriyata gobuddhiḥ śuklabuddhijanikṣaṇe ||
VAA21ab tato 'nyābhyo nivartteta saṃsṛjyeta tathānayā
VAA21cd saṃsargo na ca buddhīnāṃ saṃyogāder asambhavāt ||
VAA22ab ekātmavṛttitā tulyā ghaṭahastyādidhīṣv api
VAA22cd tathā nirantarotpattiḥ, nākāṅkṣā vātra śabdavat ||
VAA23ab kṣaṇikā 'yugapadbhāve kā buddhiḥ kām apekṣate
VAA23cd ata eva viśiṣṭā dhīs tābhir naikopajanyate ||
VAA24ab yataḥ kalpyeta sarvāsāṃ saṃsargas tadapekṣayā
VAA24cd na ca saṃsargavicchedanirbhāso 'ntaḥ prakalpitaḥ ||
VAA25ab bāhyābhāso 'rtharūpeṇa pramāṇaṃ svapnavad bhavet
VAA25cd na ca kālatrayopetabāhyārthāsambhave sati ||
VAA26ab pravartetāpi vijñānaṃ na cāsmin bāhyasambhavaḥ
VAA26cd anutpanne 'pi tenāsminn utpannaparikalpanā ||
VAA27ab arthasaṃsargadṛṣṭyā vā saṃsargo 'tra prakalpyate
VAA27cd buddhyor na tāvad evaṃ syād viśeṣaṇaviśeṣyatā ||
VAA28ab tathaiva śabdatadbuddhyor viśeṣotpattyasambhavāt
VAA28cd tāvān eva hi gośabdaḥ śuklaśabde 'pi kīrtite ||
VAA29ab pūrvasattve 'pi tāvattā tasyaivaṃ taddhiyor api
VAA29cd viśeṣaṇaviśeṣyatvaṃ na syāc chuklatvagotvayoḥ ||
VAA30ab na tayor anurāgo hi nā'vacchedaḥ parasparam
VAA30cd gotvena na hi śuklatvaṃ gotvaṃ vā tena rajyate ||
VAA31ab anyonyātmany asadbhāvād vyaktyaṅgatvād dvayor api
VAA31cd vyaktiś ced anurajyeta tābhyāṃ tatrāpi śabdayoḥ ||
VAA32ab na parasparasambandhaḥ syād atadgocarau hi tau
VAA32cd śabdair anucyamāne hi saty apy ekāśraye 'rthataḥ ||
VAA33ab śabdānāṃ naiva sambandhaḥ pṛthivīsthagavāśvavat
VAA33cd ekārthasamavāye 'pi rūpāder naiva saṅgatiḥ ||
VAA34ab na caikavyaktivṛttitve pramāṇaṃ gotvaśuklayoḥ
VAA34cd sambandhād etayos tatra syād ekavyaktikalpanā ||
VAA35ab tadekatvāc ca sambandha evam anyonyasaṃśrayam
VAA35cd na cātra padam asty anyad yenaikavyaktidhīr bhavet ||
VAA36ab na cā'syāḥ padavācyatvaṃ, vācyate 'pi na caikatā
VAA36cd gamyamānasya caikatvāt sambandho yadi kalpyate ||
VAA37ab pārthivatvādyabhedena kiṃ na syād ghaṭavṛkṣayoḥ
VAA37cd śuklaśrutyā na gotvādiḥ kṛṣṇādibhyo nivarttyate ||
VAA38ab svabhāvato 'vabodhaś ca tadvaśān nā'pasarpati
VAA38cd kṛṣṇādyapohanaṃ vācyaṃ śuklaśabdasya yady api ||
VAA39ab tathāpi gogatatve 'sya pramāṇaṃ naiva sannidhiḥ
VAA39cd tadviṣaya eveti yāvacchabdena nocyate ||
VAA40ab tāvat sarvam aśābdaṃ syāt svātantryeṇā'dhyavasyataḥ
VAA40cd sannidher anumīyeta tādṛśaṃ vacanaṃ yadi ||
VAA41ab punaḥ saṇṇidhyadhīnaiva tasyaitadviṣayā'rthatā
VAA41cd tatrāpi śabdak.lptiś ced anavasthā bhaved iyam ||
VAA42ab ṣaṭpramāṇā'tiriktatvāt tasmāt sannidhyanāśrayaḥ
VAA42cd sambandhakāraṇaṃ nāpi ṣaṣṭhī gavyupalabhyate ||
VAA43ab satyām api tu sambandhaḥ śrautas tāvan nirākṛtaḥ
VAA43cd gamyamānasya cārthasya naiva dṛṣṭaṃ viśeṣaṇam ||
VAA44ab śabdānarair vibhaktyā vā dhūmo 'yaṃ jvalatītivat
VAA44cd saṃsarge cāpi bhede vā vākyārthe parikalpite ||
VAA45ab tasya yāvat padārthatvān naikavākyatvasambhavaḥ
VAA45cd padārthavyatirekaś ca nāsti saṃsargabhedayoḥ ||
VAA46ab na ca vastvantarā''rambhaḥ padārthais tadanugrahāt 
VAA46cd na hi jātiguṇaiḥ kiṃ cit kāryamāraśyate bahiḥ ||
VAA47ab tadabhāve 'vabodhaś ca jāto 'pi svapnavanmṛṣā
VAA47cd satām eva viśeṣāṇāṃ saṃnidher yo 'pi manyate ||
VAA48ab vākyārthatvam abhivyaktau tasyāpi tadanekatā
VAA48cd prāksattve ca kutas teṣāṃ pramāṇaṃ pratyayair vinā ||
VAA49ab na caiṣāṃ vastusattvaṃ ca tatpade 'stitvakāraṇaṃ
VAA49cd evam ādyā'ntyasarveṣāṃ pṛthaksaṃghātakalpane ||
VAA50ab anyonyā'nugrahā'bhāvāt padānāṃ nāsti vākyatā
VAA50cd ādyaṃ yadi padaṃ sarvaiḥ saṃskriyeta viśeṣataḥ ||
VAA51ab tatas tad eva vākyaṃ syād anyaś ca dyotako gaṇaḥ
VAA51cd evam antyeṣu sarveṣu pṛthagbhūteṣv avasthitam ||
VAA52ab svatantreṣu hi vākyatvaṃ kathacinnopalakṣitam
VAA52cd sphoṭajātiniṣedhaś ca syāt padasphoṭajātivat ||
VAA53ab vāryaḥ padakramo vākyaṃ yathā varṇakramaḥ padam
VAA53cd buddhyā na copasaṃhartuḥ kramo niṣkṛṣya śakyate ||
VAA54ab padāny eva hi tadvanti vartante śrotrabuddhivat
VAA54cd tāvatsv eva padeṣv anyaḥ kramo 'nyaś ca pratīyate ||
VAA55ab tatra yāvat kramaṃ bhedo vākyārthasya prasajyate
VAA55cd padāntarasya pārārthyādākhyātaṃ yo 'pi manyate ||
VAA56ab vākyaṃ prādhānyayogena vākyārthaṃ cāpi bhāvanām
VAA56cd tatrāpi na bahirvastu kriyākārakasaṅgatiḥ ||
VAA57ab na kārakāṇām anyonyaṃ na kriyāṇāṃ pratīyate
VAA57cd ukhāyāmodanaṃ kāṣṭhair devadattaḥ paced iti ||
VAA58ab dravyāṇāṃ tāvad etasmin na sambandhaḥ parasparam
VAA58cd atyantabhedaniṣpannaṣaṣṭhyabhāvānapekṣaṇaiḥ ||
VAA59ab tṛtīyādyapahāreṇa sannidher api bādhanāt
VAA59cd kāṣṭhādīnāṃ ca sambandhaḥ kriyayā na svarūpataḥ ||
VAA60ab ārdrādidharmakaiḥ pākas taiḥ kṛto na hi dṛśyate
VAA60cd śaktiḥ kāraṇam iṣṭhā ced, amūrtā sāpi niṣkriyā ||
VAA61ab śaktair api ca taiḥ pākas tiṣṭhadbhir naiva sādhyate
VAA61cd jvalanādimukhenātha teṣāṃ pākena saṅgatiḥ ||
VAA62ab tathāpi karmaṇā kramaṃ na sādhyam iti durbham
VAA62cd bhinnārthasamavetatvān na ca sambandhasambhavaḥ ||
VAA63ab na cānyakārakotpādye kārakaṃ kārakāntaram
VAA63cd jvalanādīni kurvanti na ca syuḥ pākasādhanam ||
VAA64ab apākasādhanānāṃ ca kutas tenaikavācyatā
VAA64cd jvalanādigatā pāke śaktiś ced upacaryate ||
VAA65ab kartṛtvāt tatra kāṣṭhādeḥ karaṇatvādi ca durlabham
VAA65cd mukhyaṃ kārakavaicitryam alabdhaṃ jvalanādiṣu ||
VAA66ab kathaṃ tu pākavelāyām upacāreṇa labhyate
VAA66cd svavyāpāre ca kāṣṭhādeḥ karaṇatvādyasambhavaḥ ||
VAA67ab viklidyanti jvalantīti bibhratīti ca darśanāt
VAA67cd na caiṣāṃ pākavelāyāṃ vyāpārāntaram iṣyate ||
VAA68ab ekaprayogavat, tena kartṛtaiva prasajyate
VAA68cd pacinā cānupātteṣu jvalanādiṣv asaṅgatiḥ ||
VAA69ab na hi sadbhāvamātreṇa tāni sambandhakāraṇam
VAA69cd na ca śabdāntarair eṣām upādānamataḥ paciḥ ||
VAA70ab devadattakriyāvācī na syāt kāṣṭhādisaṅgataḥ
VAA70cd sarvavyāpāravācī cet pacir iṣṭas tathā sati ||
VAA71ab kartṛtvam eva kāṣṭāder āpannaṃ devadattavat
VAA71cd dhātunoktakriye nityaṃ kārake kartṛteṣyate ||
VAA72ab sarveṣāṃ bhāvanāsāmye na hy anyat kartṛlakṣaṇam
VAA72cd kāṣṭhādīni pacantīti vivakṣā yā ca dṛśyate ||
VAA73ab sāpi naivopapadyeta yady anyat kartṛlakṣaṇam
VAA73cd ekadhātugṛhītānāṃ na cāsty aṅgapradhānatā ||
VAA74ab na kārakaṃ tataḥ karttā prādhānyābhihitakriyam
VAA74cd ataḥ samapradhānānām abhidhā sadasattvayoḥ ||
VAA75ab kva cit kārakavaicitryaṃ kva cid aikyaṃ na yujyate 
VAA75cd pratyayenāpi naivātra jvalanādiparigrahaḥ ||
VAA76ab kartṛmātraṃ tv asau brūyād atha vā tadgatā kriyām
VAA76cd tasmān na pacatīty atra kāṣṭhāder asti saṅgatiḥ ||
VAA77ab sarvatra na ca dhātvarthaḥ pratyayārthena yujyate
VAA77cd bhāvanā pratyayārtho hi dhātvarthānāṃ ca tāṃ prati ||
VAA78ab sādhyasādhanayogyānām upādānaṃ ca dhātubhiḥ
VAA78cd sādhyatvaṃ pākam ity evaṃ pākenaiva ca sādhanam ||
VAA79ab pac ity etena rūpeṇa naiko 'py aṃśaḥ pratīyate
VAA79cd vidhibhāvanayoś caikapratyayagrāhyatākṛtaḥ ||
VAA80ab dhātvarthāt prathamaṃ tāvat sambandho 'dhyavasīyate
VAA80cd vidhāv avasite tatra kevale bhāvanātmani ||
VAA81ab paścāt sambadhyamāno 'pi na dhātvartho vidhīyate
VAA81cd vidhyahīnapravṛtteś ca na sa kāryaḥ śruto 'pi san ||
VAA82ab evaṃ kārakavidhyantavidhānasyāpy asambhavaḥ
VAA82cd vidhyantatvaṃ prayājāder niṣedhavyam asaṅgatam ||
VAA83ab asambaddhatvam eteṣāṃ vācyaṃ śuklagavādivat
VAA83cd tatrārthalakṣaṇā kā cit sambhaved api saṅgatiḥ ||
VAA84ab vākyair eva tv asambaddhaiḥ sambandho na prakalpyate
VAA84cd ato 'nyonyāśrayatvaṃ syād ekamūlāprasiddhitaḥ ||
VAA85ab evam aṃśatrayāsattvāj jāto nirviṣayo vidhiḥ
VAA85cd dhātvarthakārakāṇāṃ tu sākṣān naivaiṣa sidhyati ||
VAA86ab vidher bhāvanayā rodhāt kartus teṣv apravartanāt
VAA86cd kriyākārakasambandhamūlatvāt sarvasaṅgatiḥ ||
VAA87ab niṣedhyā tanniṣedhena svasvāmipitṛbandhuṣu
VAA87cd upasarganipātānāṃ kena cin na ca saṅgatiḥ ||
VAA88ab parasparaṃ tv asidhhaiva svātantryeṇa ca nāmabhiḥ
VAA88cd kriyāviśeṣaṇatvāc ca vinā naivopasargatā ||
VAA89ab vākyārtho 'sattvabhūtatvād etair na ca viśiṣyate
VAA89cd kriyādvārā'tha kalpyeta sāpi nākārakātmanaḥ ||
VAA90ab asattvabhūm arthaṃ ca nādhyavasyati kārakam
VAA90cd viśeṣaṇatvam apy eṣāṃ naivārthānanurañjanāt ||
VAA91ab ānarthakyānyavācitvaviparotaprasādhanāt
VAA91cd pralambate 'yam ityādau teṣāṃ kaś cid arthakaḥ ||
VAA92ab prāsādādiṣu cānyo 'rtho viparītaḥ pratiṣṭhate
VAA92cd yena svārthāvirodhena viśeṣa upajanyate ||
VAA93ab viśeṣaṇaṃ tadeveṣṭaṃ na tu yat svārthanāśakam
VAA93cd ābhimukhyordhvagatyādiviśeṣo yo 'vagamyate ||
VAA94ab tasyāpi kartṛdharmatvān na dhātvarthāṅgateṣyate
VAA94cd kartrā ca saha sambandho nopasargasya vidyate ||
VAA95ab aṃśatrayātiriktatvān nāpi bhāvanayā saha
VAA95cd pratiṣedhavikalpādeḥ sambandhaś ca virudhyate ||
VAA96ab anyarūpaparicchedād vāhyavastvarthavādinām
VAA96cd svaśruteḥ prathamaṃ vastu sadbhāvena nirūpitam ||
VAA97ab kathaṃ nañādibhiḥ paścād abhāvam upanīyate
VAA97cd virodhaś ca tayoḥ śrutyor asti nāstīti śabdavat ||
VAA98ab vikalpe punarekasya śabdasyaiṣā virodhitā
VAA98cd gavādivac ca naiteṣāṃ svatantrārthāvadhāraṇam ||
VAA99ab yena tatpūrvakaṃ santaṃ vākyārthaṃ yāyurātmanā
VAA99cd samudāye 'py asiddhatvāt yena vakṣyaty ahetutām ||
VAA100ab gamyate cet yato 'vocat pratyekāśaktisiddhaye
VAA100cd asambandhāt padārthānām iti pūrvoktayā diśā ||
VAA101ab sann apy ajñāyamānatvād asann ity abhidhīyate
VAA101cd aikaikaśye padārthānāṃ vākyārthe vyabhicāritā ||
VAA102ab prāgasiddheḥ samastānām asādhāraṇaduṣṭatā
VAA102cd padārthān eva vākyārthaṃ yaḥ sāmastyena manyate ||
VAA103ab gaur aśvaḥ puruṣo hastīty atrāpy asya prasajyate
VAA103cd vyastasya yo 'rthaḥ śabdasya na sāmastye jahāti tam ||
VAA104ab taṃ cojjhati na viśrambhaḥ padārthaṃ prati labhyate 
VAA104cd tatra dvitrādisāmānyavijñānaṃ kevalaṃ bhavet ||
VAA105ab anekaśabdavijñānān na viśeṣāvadhāraṇam
VAA105cd padārthasaṅgate 'rthe ced vākyaṃ sākṣāt pravarttate ||
VAA106ab padārthasaṃvidas tatra na syād dṛṣṭopakāritā
VAA106cd tenājñātapadārtho 'pi budhyetaiva svabhāvataḥ ||
VAA107ab tān vānurudhyamānasya kāraṇaṃ syusta eva te
VAA107cd tatra coktam, ato nāsti vākyadhīmūlasambhavaḥ ||
VAA108ab tataś cārthād bhavel loke, vedārthas tv apramāṇakaḥ
VAA108cd samayāt puruṣāṇāṃ vā guṇavṛddhyādivanmataḥ ||
VAA109ab niṣkāraṇo 'pi sannartho yājñikaiḥ paribhāṣitaḥ
VAA109cd tatra coktaṃ kathāvat tu saṅghātāt pauruṣeyatā ||
VAA110ab na cāptaḥ puruṣo 'trāsti, tena vedāpramāṇatā
VAA110cd atrābhidhīyate, yady apy asti mūlāntaraṃ na naḥ ||
VAA111ab padārthānāṃ tu mūlatvaṃ dṛṣṭaṃ tadbhāvabhāvataḥ
VAA111cd satyaṃ na vācakaṃ vākyaṃ vākyārthasyopapadyate ||
VAA112ab anyathāpy upapannatvāc chaktis tatrāpramāṇikā
VAA112cd pada eva hi varṇānāṃ śaktiḥ kleśena kalpitā ||
VAA113ab tirobhāvād iha tv eṣāṃ bhavet kleśatareṇa sā
VAA113cd bahavaś cānusandheyā varṇāś ciratirohitāḥ ||
VAA114ab padārtheṣūpayuktānāṃ punarvyāpārakalpanā
VAA114cd padārthānāṃ ca sāmarthyaṃ gamyamānam apahnutam ||
VAA115ab ānantaryād dhi vākyārthas taddhetutvaṃ na muñcati
VAA115cd ekayaiva hi saṃskṛtyā kathaṃ kāryadvayaṃ bhavet ||
VAA116ab na caiṣāṃ pūrvasaṃskārād anyo 'stīti pratīyate
VAA116cd na cānyavarṇavelāyāṃ teṣv ālocanasambhavaḥ ||
VAA117ab padatadvācyasambandhabuddhivyavadhibādhanāt
VAA117cd pratyakṣasmṛtirūpāto na teṣv ekāsti vākyadhīḥ ||
VAA118ab tasmāc ca vākyanirbhāsā vākyaṃ sā dhīr na kalpate
VAA118cd vākyam ity anayā buddhyā na cātmāṃśaḥ pratīyate ||
VAA119ab na ca vākyārthabuddhyedaṃ śūnyavāde nirūpitam
VAA119cd vākyavākyārthyor aikye bāhyābhyantaravādinām ||
VAA120ab vicchinnabhāgabuddhīnāṃ mṛṣātvaṃ niṣpramāṇakam
VAA120cd kalpyamāne 'pi naivaṃ ca vastubuddhir nivarttate ||
VAA121ab teṣv eva ca padārtheṣu prak.lptastokaśaktiṣu
VAA121cd āvāpodvāparacanābhedād vākyeṣv anantā ||
VAA122ab stokaśaktyupapanne 'rthe bahuśaktyapramāṇatā
VAA122cd vākyatacchaktyanantatve nārthāpattis tato bhavet ||
VAA123ab na cāvayavabuddhīnāṃ sādṛśyād bhrāntikalpanā
VAA123cd na prasiddhāḥ pṛthagbhūtā mukhyā hy avayavāḥ kva cit ||
VAA124ab nāvayavyantare yasmāt sarvavākyeṣv abhāgatā
VAA124cd satām avayavānāṃ hi syād vā sadṛśatā na vā ||
VAA125ab sādṛśyaṃ narasiṃhādau yuktaṃ jātyantare sati
VAA125cd tatra hy avayavāḥ siddhāḥ prāksaṃyogavibhāginaḥ ||
VAA126ab pāṇyādayo hi vicchinnā dṛśyante nṛśarīrataḥ
VAA126cd deheṣu ca pṛthagbuddhis teṣu sarveṣu jāyate ||
VAA127ab tatra tatsadṛśatvād vā tatsāmānyena vaikatā
VAA127cd hastādiṣūpapanneti pratyabhijñānasambhavaḥ ||
VAA128ab tadvad atrāpi sādṛśyaṃ yadi nāmāvadhāryate
VAA128cd siddhe 'vayavasatyatve mṛṣā nirbhāgakalpanā ||
VAA129ab asatā yat tu sādṛśyam asataḥ parikalpyate
VAA129cd dhruvaṃ śaśaviṣāṇena kharaśṛaṅgasya tad bhavet ||
VAA130ab athāsattvena sādṛśyam atrāpy astīti manyate
VAA130cd sarvatraivaṃ samānatvāt kaś cin nāsadṛśo bhavet ||
VAA131ab bhāgaś citre 'pi dṛṣṇādir dṛṣṭa eva sadṛktayā
VAA131cd ekadeśaś ca madye 'pi samyaktiktaraseṣu ca ||
VAA132ab citrabuddhes tu naivāsti pratītir bhāgaśo mama
VAA132cd ākārābhāvataḥ artho 'tra citraḥ sāvayavaḥ sa ca ||
VAA133ab tasmān na padavarṇānām asattvāt sadṛśī gatiḥ 
VAA133cd vākyasyāpi na sādṛśyaṃ tatrāvayavavarjanāt ||
VAA134ab syād varṇapadaniṣkṛṣṭir na ca vākyasadṛktayā
VAA134cd tena na syād apoddhāras teṣām ālambanād ṛte ||
VAA135ab na ca vyañjakabhedo 'pi padavarṇādṛte 'sti te
VAA135cd sūkṣmatvād, aṇukalpānāṃ dhvanīnāṃ parikalpanāt ||
VAA136ab na ca kāryāntarārambhas tais tādṛgupapadyate
VAA136cd tenāṇumātraśabdāṃśagṛhītiḥ kevalā bhavet ||
VAA137ab sator api ca nādānāṃ pṛthaktvakramavattvayoḥ
VAA137cd vyaṅgyābhāvena naivaiṣām abhivyaktiḥ prasidhyati ||
VAA138ab kṛtsnasya yaugapadyena bhaved vāvagatir na vā
VAA138cd naiva prāksakalād vākyād grāhyaṃ kiñ cit tavāsti hi ||
VAA139ab tad eva sakalaṃ vākyaṃ nyūnam anyadapekṣya ca
VAA139cd tadviruddham, na cābhinne nyūnasākalyakalpanā ||
VAA140ab pṛthakprasiddhasadbhāvaṃ tripadaṃ ca catuṣpade
VAA140cd nāstīti yadi kalpyeta vṛkṣo na syāt tadā vane ||
VAA141ab pṛthakprasiddhyamithyātvāt syād vākyāntaratā yadi
VAA141cd vākyāc chabdāntaratvaṃ syāt tathaiva padavarṇayoḥ ||
VAA142ab tasmād yathā mahāvākye laghūnām anirākriyā
VAA142cd tathaiva padavarṇānāṃ nāsattvaṃ vākyabuddhiṣu ||
VAA143ab kevalasyāprayogāc cet, mahadarthe laghor api
VAA143cd alpārthe tatprayuktaṃ cet svārthe tadvat padāni naḥ ||
VAA144ab yady api vyavahāraṅgaṃ na pūrṇaṃ padavarṇayoḥ
VAA144cd tathāpy asty eva sadbhāvas tanmātre prayuyukṣite ||
VAA145ab padārthamātram eveṣṭaṃ viśeṣe 'vagate kva cit
VAA145cd padaṃ prayuñjate ke cid varṇaṃ vārthasamanvitam ||
VAA146ab granthādhyayanavelāyāṃ svarūpeṇāvadhāraṇam
VAA146cd pradhānaṃ padavarṇānāṃ vicchinnānām upāśritam ||
VAA147ab tadā prasiddhasattvānāṃ cottaratrāsti sādhanam
VAA147cd na hi vākyārthabuddhyaiṣāṃ rūpaṃ kiñ cid viruddhyate ||
VAA148ab yady apy eṣāṃ na sāmarthyaṃ kevalānāṃ tadudgame
VAA148cd aviruddhas tu sadbhāvaḥ kāryāśaktarathāṅgavat ||
VAA149ab kevalasyāprayogitvaṃ tenānaikāntikīkṛtam
VAA149cd kāryād ṛte 'pi dṛṣṭir yā sā śabde 'py upapāditā ||
VAA150ab sadbhāve padavarṇānāṃ bhedo yaḥ paramāṇuvat
VAA150cd sarvābhāvas tataś ceti seyaṃ bālabibhīṣikā ||
VAA151ab yathā tantvādayaḥ siddhāḥ paramāṇuṣu satsv api
VAA151cd tathā satsv api bhāgeṣu na varṇādi virotsyate ||
VAA152ab kiñ cit sāvayavaṃ dṛṣṭvā na ca sarvaṃ prasajyate
VAA152cd ghaṭasāvayavatve 'pi na bhāgaḥ paramāṇuṣu ||
VAA153ab tad atra padavarṇānāṃ bhedaṃ pratyakṣasādhitam
VAA153cd varṇāṃśānupapattyā kaḥ śaknuyādapabādhitum ||
VAA154ab asattve ye ca dṛṣṭāntāḥ prakṛtipratyayādayaḥ
VAA154cd asiddhās te, yato loke tatsadbhāvaḥ pratīyate ||
VAA155ab naiva hi prakriyāmātraṃ śāstrataḥ parikalpyate
VAA155cd pratyakṣaṃ hy eva tadrūpaṃ vācyam apy anyavācyavat ||
VAA156ab krameṇa hi pratīyete prakṛtipratyayau pade
VAA156cd tadāgame tadartho 'pi svsaṃvedyaḥ krameṇa naḥ ||
VAA157ab anvayavyatirekābhyām apy artho gamyate tayoḥ
VAA157cd amādyupajanāpāye vṛkṣārtho hy anugamyate ||
VAA158ab vṛkṣaṃ vṛkṣeṇa cety atra vṛkṣatvaṃ tāvad eva hi
VAA158cd karmatvaṃ hīyate pūrvaṃ karaṇatvaṃ ca jāyate ||
VAA159ab tathā vṛkṣaṃ ghaṭaṃ ceti karmatvam anugamyate
VAA159cd vṛkṣatvaṃ hīyate 'nyā ca ghaṭadhīrupajāyate ||
VAA160ab tatra yo 'nveti yaṃ śabdam arthas tasya bhaved asau
VAA160cd anyathānupapattyā hi śaktis tatrāvatiṣṭhate ||
VAA161ab yat kūpayūpasūpādau samāne 'py upabandhane
VAA161cd nāsty arthānugamaḥ kaś cit tan na śabdo 'parādhyati ||
VAA162ab nānvayavyatirekābhyām apūrvārthāvadhāraṇam 
VAA162cd saṃsṛṣṭe 'vagate 'rthe hi tābhyāṃ śaktir niyamyate ||
VAA163ab tenānekātmakāc chabdād anekārthāvabodhane
VAA163cd siddhe yadāgame yo 'rthaḥ sa tasyaivāvadhāryate ||
VAA164ab evaṃ pipīlikāpaṅkte reṇucakrānvaye sati
VAA164cd gajāśvopajanāpāye 'py atādarthyam aśaktitaḥ ||
VAA165ab asty eva ca gajāśveṣu sāmānyaṃ reṇukāraṇam
VAA165cd dṛḍhaprāṇiviśeṣatvaṃ samastavyastalakṣitam ||
VAA166ab dṛṣṭā pipīlikāpaṅktiḥ kevalā reṇuvarjitā
VAA166cd hastyādyanvayinī tena na hetutvaṃ prapadyate ||
VAA167ab prakṛtipratyayādīnāṃ kevalāviniyogataḥ
VAA167cd yathaivārthā na dṛśyante tathā cānartham apy adaḥ ||
VAA168ab nāmākhyātādisākalyavaikalyānugame sati
VAA168cd tadarthāsambhavo dṛṣṭaḥ padavākyāntarāśrayaḥ ||
VAA169ab viprāśvaḥ pacate yātaṃ rājahastinyagāditi
VAA169cd tathānyarūpam anyādṛk rājñā dadhy atra gām iti ||
VAA170ab vipraśabdau kva cid dṛṣṭānupasargārthavācinau
VAA170cd samudāyas tathānyatra brāhmaṇatvāvabodhakaḥ ||
VAA171ab aśva ity api nāmedam ākhyātaṃ luṅi cedṛśam
VAA171cd ākhyātaṃ pacateśabdaḥ paca te iti vā dvayam ||
VAA172ab strīdvitvaṃ puṃbahutvaṃ vā te ṣaṣṭhyartha caturthyatha
VAA172cd pacate iti sarvaṃ vā caturthyantaṃ śatuḥ padam ||
VAA173ab yātaṃ loṇmadhyamadvitvamayātaṃ laṅi vā bhvet
VAA173cd kartṛniṣṭhādvitīyāntaṃ prathamāntaṃ napuṃsakam ||
VAA174ab rājahastī samāso vā rājaloṇmadhyamo 'pi vā
VAA174cd hastinītyatha saptamyāmatha strīpratyayāntaram ||
VAA175ab agāditi luṅantaṃ syādago vā pañcamīparaḥ
VAA175cd tānattītyatha vāpy evaṃ kvibanto 'yaṃ samāsabhāk ||
VAA176ab evamarthavikalpena bhede 'rtho nāvatiṣṭhate
VAA176cd nirbhāge vācake vākye samastādasti nirṇyaḥ ||
VAA177ab tasmān na yo yam anveti sarvadā tena so 'rthavān
VAA177cd anarthakatvavijñānāt tadrūpe 'pi padāntare ||
VAA178ab tathā rājārthavān dṛṣṭo rājñety atra ca nāsty asau
VAA178cd dadhi gaur iti nāpīmau vidmo dadhy atra gāmiti ||
VAA179ab anyasmiñ jñātasambandhe niṣiddho 'nyaś ca vācakaḥ
VAA179cd na ca sarvavikārāṇām ānantyāt saṅgatīkṣaṇam ||
VAA180ab tasmād anarthakair eva vinā jātiguṇānvayāt
VAA180cd prakṛtipratyayādyantapadabhāgavivarjitaiḥ ||
VAA181ab vākyair eva viśiṣṭho 'rthaḥ svatantraiḥ pratipādyate
VAA181cd bhāgaśaḥ kathitopāyair aśvakarṇājakarṇavat ||
VAA182ab atra brūmaḥ padātmā na sarveṣv eteṣu bhidyate
VAA182cd kena cid dhaddharmabhedena jarā rājetivat kramāt ||
VAA183ab padāvadhāraṇopāyān bahūnicchanti sūrayaḥ
VAA183cd kramanyūnātiriktatvasvaravākyasmṛtiśrutīḥ ||
VAA184ab śeṣān arthān paricchidya svarūpair vākyagocarān
VAA184cd tatsambandhānurūpārthavācitvenānyanirṇayaḥ ||
VAA185ab tatrāvadhṛtanāmārthair ākhyātāpekṣaṇena tat
VAA185cd ākhyāte sati nāmatvaṃ bhaved ubhayasambhave ||
VAA186ab yathā ca puruṣākāre samāne 'py avagamyate
VAA186cd smaraṇād brāhmaṇatvādi prakṛtipratyayānvayāt ||
VAA187ab tathānvākhyānabhedena prakṛtipratyayādibhiḥ
VAA187cd nāmākhyātavyavsthānaṃ smaraṇenopalakṣyate ||
VAA188ab aprāptasmṛtyupāyānāṃ viveko 'yaṃ na jāyate
VAA188cd ajñāte pitṛsaṃbandhe tulyo 'sau brāhmaṇādiṣu ||
VAA189ab tathā śrutyaiva sandigdhaṃ kiñ cin nirṇīyate padam
VAA189cd sāmānādhikaraṇyena prasiddhākhyātanāmabhiḥ ||
VAA190ab nanv ayaṃ na vibhāgaḥ syāt padajātimanicchataḥ
VAA190cd nāmākhyātamatigrāhyāḥ kathaṃ varṇāsta eva te ||
VAA191ab kena vā neṣyate jātiḥ padajātacatuṣṭaye 
VAA191cd suptiṅkṛttaddhitāḥ santi tathā dhātvādijātayaḥ ||
VAA192ab padaikye 'py aviruddheyam atyantānatirekiṇī
VAA192cd varṇā eveti cagranthe niṣiddhātyantabhinnatā ||
VAA193ab bhramaṇatvādivac cāsau vyajyate kramavarttibhiḥ
VAA193cd antyavarṇe 'tha vā vyaktiḥ pūrvasaṃskṛtyapekṣiṇi ||
VAA194ab yad vā yenaiva dharmeṇa vyaṅktuṃ jātyantaraṃ kṣamāḥ
VAA194cd varṇāḥ svarūpasāmye 'pi tenākhyātādibuddhiṣu ||
VAA195ab vanapaṅktyādivac caiṣu samudāyeṣv asatsv api
VAA195cd bhinnākhyātādisāmānyavyavahāro bhaviṣyati ||
VAA196ab dhātupratyayatadvācyasāmānyānām iyaṃ gatiḥ
VAA196cd taddhitākhyātakṛdrūpaṃ nityaṃ hi smaryate janaiḥ ||
VAA197ab na cānvākhyānamātreṇa kalpitaṃ tacchabādivat
VAA197cd prayujyate hi yadrūpaṃ tadupāye na tiṣṭhati ||
VAA198ab avadhyagrahaṇaṃ yat tu prakṛtipratyayau prati
VAA198cd anvākhyānavisaṃvādād ity etac ca na duṣyati ||
VAA199ab tatra hy āptanaroktīnāṃ prāmāṇyam upapadyate
VAA199cd yad vā tulyabalatvena vikalpena matāntaram ||
VAA200ab prakṛtiḥ pratyayāṃśo vā kaś cit tāvan na bhidyate
VAA200cd śiṣṭe vikaraṇādau tu yatheṣṭāṅgāṅgikalpanā ||
VAA201ab dhūmādāv api vahnyaṃśo kaś cid aṃśo 'numāpakaḥ
VAA201cd anyaḥ sādhāraṇo yadvat tadvad atra bhaviṣyati ||
VAA202ab yathā ca nityarūpatvān na tatrāṃśāntaroddhṛtiḥ
VAA202cd tathātrāgamako 'py aṃśo nityatve na vyavasthitaḥ ||
VAA203ab yatra pratyayalopena prakṛtiḥ syāt kvibantabat
VAA203cd śuddhaḥ prakṛtilopena pratyayo vādhunādivat ||
VAA204ab tanmātrasya dviśaktitvaṃ tatra śabdasvabhāvataḥ
VAA204cd vākyārthe taddhitāntādipadasāmarthyabhedavat ||
VAA205ab ekadeśānumānena ke cid āhur dvayārthatām
VAA205cd apare 'rthaikadeśena bruvate 'nyārthalakṣaṇām ||
VAA206ab tattvayuktaṃ yato nāsti lakṣaṇārūpatā mateḥ
VAA206cd mukhyatvenaiva buddhir naḥ kvibantādiṣu jāyate ||
VAA207ab lakṣaṇādipravṛttiś ca na śāstreṇānugamyate
VAA207cd tatsaṅkare ca tenaiva vācyavācakanirṇayaḥ ||
VAA208ab na ca tena sahaitasya vijñātā sahavācitā
VAA208cd lokaprayuktaśabdārtho nopāyatvāc ca mucyate ||
VAA209ab ākhyātapratyayenāpi sahāsāv upalakṣitaḥ
VAA209cd kāmaṃ tadīyam apy arthaṃ gamayed anumānataḥ ||
VAA210ab tāvatyaṃśe na kalpyau ca prakṛtipratyayau punaḥ
VAA210cd sa evārthadviśaktitve varaṃ kleśaḥ samāśritaḥ ||
VAA211ab nirjñātaparimāṇasya smaraṇānugamād vinā
VAA211cd nānātvaṃ kalpayitvāsya kaḥ śaktiṃ kalpayiṣyati ||
VAA212ab dadhyatreti yadanyādṛkpadaṃ pūrvāvadhāritāt
VAA212cd ke cid āhus tad evedam ajānantaryadūṣitam ||
VAA213ab pratyabhijñāyate tad dhi sa cārthaḥ sampratīyate
VAA213cd ikāre tu yavijñānamakāraparasaṃhite ||
VAA214ab atha vātmīyasiddhāntād yakāratve 'sya saty api
VAA214cd dadhivācyārthaṃ sāmarthyaṃ lakṣaṇād avagamyate ||
VAA215ab tathā hy aśrutadadhyatro lakṣaṇānugamād vinā
VAA215cd vyutpannadadhiśabdo 'pi dadhyatreti na buddhyate ||
VAA216ab vikārānantyato yas tu sambandhajñaptyasambhavaḥ
VAA216cd lakṣaṇāt tadvidukter vā nātikleśo bhaviṣyati ||
VAA217ab kiyat padam iti jñānaṃ yat tu tatra na jāyate
VAA217cd svarāntaṃ vyañjanāntaṃ vā na cājñāte 'rthanirṇayaḥ ||
VAA218ab taducyate padacchede tadapabhraṃśatāṃ vrajet
VAA218cd saṃhitāviṣaye cāsya smaryate sādhuśabdatā ||
VAA219ab etasmiṃs tu pratīmo 'rtham agṛhītāvadhāv api
VAA219cd tena saty api vicchede pade bhedo 'rthabhedataḥ ||
VAA220ab jñāyate cāvadhis tatra vyañjanānto na tūcyate 
VAA220cd dadhiśabdāvabodhyatvān nityaṃ nityasamāsavat ||
VAA221ab etena rājarājñādiśabdānāṃ dattam uttaram
VAA221cd kiñ cid aṃśasamānaṃ hi tadarthaṃ tatpadāntaram ||
VAA222ab yat tu brāhmaṇavastrādau brāhmaṇārtho na gamyate
VAA222cd avadhyantaratas tatra tatpadāntarajṛmbhitam ||
VAA223ab utsargasyāpavādena bādhaḥ kasya na sammataḥ
VAA223cd tad brāhmapadam utsṛṣṭaṃ bādhyate 'nyāvadhau pade ||
VAA224ab tattvenāvadhim utkṛṣya yady ucyeta padāntaram
VAA224cd kena svārtho 'sya vāryeta devadattādiśabdavat ||
VAA225ab evam evāśvakarṇādau samudāyaprasiddhitaḥ
VAA225cd vāryate 'vayavasyārtho vṛkṣādyarthāvadhāraṇāt ||
VAA226ab arthaprakaraṇādhīnabādhitasvārthayor api
VAA226cd samastavyastayor bhūyaḥ sa evārthaḥ pratīyate ||
VAA227ab gośuklādipadānāṃ tu samastavyastabhāvinām
VAA227cd svārthahānir na dṛṣṭeti kvānarthakyaṃ bhaviṣyati ||
VAA228ab padārthānugataś caiṣa vādyārtho gamyate sadā
VAA228cd na viśiṣṭārthatā tasmād vākyasvātantryasādhinī ||
VAA229ab na vimuñcanti sāmarthyaṃ vākyārtheṣu padāni naḥ
VAA229cd tanmātrāvasiteṣv eṣu padārthebhyaḥ sa gamyate ||
VAA230ab aśābde cāpi vākyārthai na padārtheṣv aśābdatā
VAA230cd vākyārthasyeva naiteṣāṃ nimittāntarasambhavaḥ ||
VAA231ab sambaddham eva caite 'rthaṃ gamayantyavinābhuvam
VAA231cd sāmānyaṃ svaviśeṣeṇa vinā na hy upapadyate ||
VAA232ab na cānumānam eṣā dhīs tanmātreṇa prasajyate
VAA232cd pratijñārthaikadeśatvāt padārthānāṃ hy aliṅgatā ||
VAA233ab padārthair anurakto 'sau vākyārthaḥ sampratīyate
VAA233cd nātmanā gamayantyenaṃ vinā, dhūmo 'gnimattvavat ||
VAA234ab pakṣadharmatvam eteṣāṃ vākyārthe na ca gamyate
VAA234cd na hi deśādivat pūrvaṃ niṣpannaḥ sa pratīyate ||
VAA235ab asattvabhūtamenaṃ hi pratipadyāmahe tataḥ
VAA235cd kriyākārakasaṃsargaviśiṣṭaḥ prāgasau kutaḥ ||
VAA236ab dharmiṇy anavabuddhe ca na taddharmāvadhāraṇam
VAA236cd na ca prāgbodhakaṃ kiñ cid vākyārthsyopapadyate ||
VAA237ab avabuddhe tu vākyārthe yadi taddharmatā bhavet
VAA237cd vijñāte 'rthe tataḥ kiṃ nu prameyam avaśiṣyate ||
VAA238ab anvayaś ca padārthānāṃ na vākyārthair apekṣyate
VAA238cd sarvasminn eva sujñāno bhūtabhāvitirohite ||
VAA239ab anyavākyārthasambandhajñānāc cānyo na gamyate
VAA239cd anyatvāc ca padārthānām, te cen nānyārthadhīr bhavet ||
VAA240ab sāmānyadṛṣṭak.lptau vā labhyate na viśeṣadhīḥ
VAA240cd vākyārthāvagatiḥ sarvā tv asādhāraṇagocarā ||
VAA241ab asambandhapratīteś ca prāmāṇyam upapāditam
VAA241cd sarvalokaprasiddhā ca pratipattir iha sphuṭā ||
VAA242ab yatra kva cana vijñātān padārthān pratipadya hi
VAA242cd dūradeśādivār tāsu nāptokte dhīr vihanyate ||
VAA243ab āptavādāvisaṃvādād atra ced anumānatā
VAA243cd nirṇayas tāvatā sidhyed buddhyutpattir na tatkṛtā ||
VAA244ab anyad eva hi satyatvam āptavādatvahetukam
VAA244cd vākyārthaś cānya eveti jñātaḥ pūrvataraṃ tataḥ ||
VAA245ab tatra ced āptavādena satyatvam anumīyate
VAA245cd vākyārthapratyayasyātra kathaṃ syād anumānatā ||
VAA246ab janma tulyaṃ hi buddhīnām āptānāptagirāṃ śrutau
VAA246cd janmādhikopayogī ca nānumāyās trilakṣaṇaḥ ||
VAA247ab śabdaprāmāṇyanirṇītyai padārthebhyo yatheṣyate
VAA247cd atyantādṛṣṭavākyārthapratipattis tathocyate ||
VAA248ab bhāvanāvacanas tāvat tāṃ smārayati lokavat
VAA248cd anvayavyatirekābhyāṃ pratyayārthas tu seṣyate ||
VAA249ab kaiś cit, anyais tu dhātvarthas tatsāmīpyopakārataḥ 
VAA249cd aparaiḥ samudāyārthas tata eva hi gamyate ||
VAA250ab pākādau yan na dṛṣṭāsau bhavatyādau tathaiva ca
VAA250cd vivekaphalamandatvāt pacatyādau yatheṣṭatā ||
VAA251ab sā sādhyasādhanopāyasāmānyārthāvadhāraṇāt
VAA251cd anyalabhyaṃ viśeṣāṃśaṃ yaṃ kañ cid abhikāṅkṣati ||
VAA252ab kāmāvagatasādhyatvaḥ svargaḥ kāṅkṣati bhāvanām
VAA252cd tatra sannidhiyogyatvāt sambandhaḥ kalpyate tayoḥ ||
VAA253ab tataḥ sā k.lptasambandhā sādhanāṃśam apekṣate
VAA253cd dhātvarthāsādhanaṃ kiñ cin nānuṣṭhānaṃ hi siddhyati ||
VAA254ab dhātuvācyaś ca yāgādir atṛtīyāparo 'pi san
VAA254cd svabhāvād bhāvanāsaktaḥ sādhyaṃ kiñ cid apekṣate ||
VAA255ab pratyāsattinimitto 'yaṃ sambandhaḥ kalpyate 'nayoḥ
VAA255cd taṃ ca vispaṣṭam ākhyātuṃ yāgeneti prayujyate ||
VAA256ab yathaupagavaśabdārthaṃ tasyāpatyam itīdṛśāt
VAA256cd kathayanti na caitasmin ṣaṣṭhyantopagusamabhavaḥ ||
VAA257ab na kevalaṃ tṛtīyaiva karaṇatvaṃ niyacchati
VAA257cd pramāṇāntaragamye 'pi na kiñ cid viruṇaddhi sā ||
VAA258ab prajñātakaraṇatve vā dhātau saty api neṣyate
VAA258cd aprātipadikatvena tṛtīyā yāgaśabdavat ||
VAA259ab ato yā śabdasāmarthyalabhyā karaṇatā yajeḥ
VAA259cd kevalasyāprayogitvāt sā yāgeneti kathyate ||
VAA260ab tathotpannakathaṃbhāvā bhāvanopāyamātrake
VAA260cd upāyo 'pi ca kartavyamātrākāṅkṣī niyamyate ||
VAA261ab yogyatvasannidhānābhyām anyathānupapattitaḥ
VAA261cd sa ca svavākyalabhyo vā vākyāntaragato 'pi vā ||
VAA262ab prakṛtipratyayau yadvadapekṣete parasparam
VAA262cd padaṃ padāntaraṃ yadvad vākyaṃ vākyāntaraṃ tathā ||
VAA263ab karaṇaiḥ sādhyate kiñ cin nopāyarahitaiḥ phalam
VAA263cd prayājādividhānaṃ ca na ca syān niṣprayojanam ||
VAA264ab prayojanāntarāt tatra pratyāsatter apekṣitaḥ
VAA264cd phalavadbhāvanāṃśasthakaraṇānugraho varam ||
VAA265ab ekabhāvanayopāttās trayo 'py aṃśāḥ parasparam
VAA265cd upakāryopakāritvaṃ paścādanubhavanti te ||
VAA266ab bhāvanāpekṣamāṇā hi sādhanaṃ kiṃ phalasya me
VAA266cd sādhanānugraḥ ko vetyanusyūtam apekṣate ||
VAA267ab ākāṅkṣaivam avicchedasiddhā śuklagavādiṣu
VAA267cd ekakriyāgṛhīteṣu sambandhaś ca parasparam ||
VAA268ab dravyadvāreṇa caiteṣāṃ viśeṣaṇaviśeṣyatā
VAA268cd itaropakṛtadravyavarttitvāt tatra karmaṇi ||
VAA269ab dravyāntaram anicchantyā kriyayā ca parigrahāt
VAA269cd ekadravyāśrayaprāptir iti nānyonyasaṃśrayam ||
VAA270ab parasparānurāgaś ca sutarām upakārakaḥ
VAA270cd arthāc cānyavyavacchedaḥ sambandho 'to na duṣyati ||
VAA271ab tatrānaikāntikānekavākyārthopaplave sati
VAA271cd anyonyātmavyavacchedād ekatra sthāpyate matiḥ ||
VAA272ab ato 'nvayātirekābhyām anumā neyam iṣyate
VAA272cd ekārthaikāntikatvaṃ tadanyathaivātra labhyate ||
VAA273ab evaṃ padārthavākyārthasaṅghātair upakalpitām
VAA273cd viśiṣṭāṃ bhāvanāṃ prāpya vṛttir vidhiniṣedhayoḥ ||
VAA274ab yady apy anyair asaṃspṛṣṭāṃ vidhiḥ spṛśati bhāvanām
VAA274cd tathāpy aśaktito nāsau tanmātre paryavasyati ||
VAA275ab anuṣṭheye hi viṣaye vidhiḥ puṃsāṃ pravartakaḥ
VAA275cd aṃśatrayeṇa cāpūrṇāṃ nānutiṣṭhati bhāvanām ||
VAA276ab tasmāt prakrāntarūpo 'pi vidhis tāvat pratīkṣate
VAA276cd yāvad yogyatvam āpannā bhāvanānyānapekṣiṇī ||
VAA277ab upasarganipātānāṃ prayoganiyame sati
VAA277cd arthas tadāgamanyāyāt syāt samāsapadeṣv iva ||
VAA278ab vācakadyotakatvaṃ tu nātīvātropayujyate 
VAA278cd tadbhāvād vācakatvaṃ vā parasyānugrahī 'stu vā ||
VAA279ab īṣadarthādayas tāvat sākṣān nāmnaiva saṅgatāḥ
VAA279cd aprayuktakriyādvārā viśeṣādhānato 'pare ||
VAA280ab āpiṅgaḥ pravayāś ceti dvayasyaitannidarśanam
VAA280cd kva cit prakṛṣṭatādīnāṃ bhāvanopanipātinām ||
VAA281ab itikartavyatātvena pratipattiparigrahau
VAA281cd ekārthasamavāyitvāt kartṛdharmo 'pi bhāvanām ||
VAA282ab gamiṣyati, na kartṛṇāṃ svarūpe sa hi kīrtyate
VAA282cd ye tv anyārthaṃ viruddhārthadhātuśaktyavalopinaḥ ||
VAA283ab teṣāṃ tadaṅgataiveṣṭā dhātubhāgasamā hi te
VAA283cd praśabdenopasṛṣṭasya tiṣṭhater gatiśaktatā ||
VAA284ab na hi praśabdavelāyāṃ gamane jāyate matiḥ
VAA284cd sāmānyataḥ kriyāśaktiḥ k.lptā dhātoḥ puraiva tu ||
VAA285ab viśeṣa eva tatra syād itarasya dvaye punaḥ
VAA285cd yā ca śaktyantarodbhūtir iyam eva viśeṣyatā ||
VAA286ab na sāmānyāparityāgī kevalo 'nyair viśeṣyate
VAA286cd ukter viśeṣaṇaṃ kiñ cid ucyamānaviśeṣaṇam ||
VAA287ab tena śaktyapavādo 'yaṃ bhaved arthāpavādavat
VAA287cd tathaiva jvalanādīnāṃ pākasambandhiteṣyate ||
VAA288ab itikartavyatāṃśatvāt pāke vā tatphale 'pi vā
VAA288cd odane sādhyamāne hi pākaḥ karaṇam iṣyate ||
VAA289ab akṛtaḥ so 'pi nāstīti punaḥ karaṇavāñchanam
VAA289cd karaṇaṃ jvalanādīni tasya kāṣṭhādi vā tathā ||
VAA290ab itikarttavyatākāṅkṣā yāvatkaraṇasaṃśrayā
VAA290cd itikarttavyatāpy anyadapekṣya karaṇaṃ bhavet ||
VAA291ab jvalanādinimittā 'taḥ kāṣṭhādeḥ pākasaṅgatiḥ
VAA291cd karmaṇaḥ karmasādhyatvaṃ nāsmatpakṣe viruddhyate ||
VAA292ab anātmasamavetasya nimittaṃ karma hīṣyate
VAA292cd jvalanādisvarūpaṃ ca na kāṣṭhādibharīpsitam ||
VAA293ab pākaprayojitānāṃ hi tadvṛttir nāntarīyakī
VAA293cd kartṛtve 'pi ca kāṣṭhādeḥ pāke syāt karaṇāditā ||
VAA294ab āvibhūtānyaśaktitvād ekatve cāpy apekṣayā
VAA294cd jvalanādiṣu sarveṣāṃ svātantryāt kartṛteṣyate ||
VAA295ab tatsvātantryāvagatyaiva prayuṅkte hi prayojakaḥ
VAA295cd niyuktānāṃ tu tenaiṣāṃ karaṇatvādivācyatā ||
VAA296ab udbhūtadevadattādivyāpārābhibhavād bhavet
VAA296cd yatra tv abhibhavas teṣāṃ naikenāpi vivakṣyate ||
VAA297ab kāṣṭhādīni pacantīti prayogas tatra jāyate
VAA297cd ekaśabdagṛhīte 'pi guṇaprādhānyam iṣyate ||
VAA298ab ākhyātapratyayopāttabhāvanākartṛsaṃkhyavat
VAA298cd tasmād yasya vivakṣyeta pradhānaṃ dhātubhiḥ kriyā ||
VAA299ab sa kartā guṇabhūtānyavyāpāre karaṇāditā
VAA299cd itikartavyatāṃśena sarveṣāṃ tena saṅgatiḥ ||
VAA300ab avāntarakriyāyogāt pradhānakriyayā saha
VAA300cd vikalpapratiṣedhāder virodho na ca vastunā ||
VAA301ab abhāvam eva nañ prāha vartamānādikālikam
VAA301cd nāmadhātvarthayogī ca niṣedho 'nyārthabhāg bhavet ||
VAA302ab tatra vastvantaronmuktaṃ vastv evānuguṇaṃ ca tat
VAA302cd ākhyātapratyayair yoge nivṛttyarthaḥ pratīyate ||
VAA303ab tatra cājñātasandigdhaviparītārthavāraṇam
VAA303cd asti nāstīti sandehe pākṣikāstitbodhanam ||
VAA304ab nivartyate nañā, yad vā nāstitaivocyate satī
VAA304cd avyutpannasya tatraiva jāyate nāstitāmatiḥ ||
VAA305ab astitvamāninaḥ saiva vāryate viparītadhīḥ
VAA305cd apūrvābhāvavijñānavirodhāt svayam eva tu ||
VAA306ab nivartate 'stitābuddhir mṛgatṛṣṇādibuddhivat
VAA306cd tac caitadaniṣedhe 'pi sthāṇvādāv īdṛg eva naḥ ||
VAA307ab tatrāpy ajñātasandigdhaviparītārthabādhanāt 
VAA307cd abhāvasya ca vastutve purastāt pratipāmite ||
VAA308ab ghaṭāditulyatā tasya, pratiṣedho na cāpy ayam
VAA308cd vidhāyakairasaṃyukto na hi nañ pratiṣedhakaḥ ||
VAA309ab abhāvakathanaṃ hy etan nāvaśyaṃ prāptipūrvakam
VAA309cd na ca śabdena sadbhāvas tasya cārthasya bodhitaḥ ||
VAA310ab astitvādyanapekṣaṃ hi sāmānyaṃ tena gamyate
VAA310cd astiśabdaprayogo 'pi tenaivātropapadyate ||
VAA311ab jāter astitvanāsitve na ca kaś cid vivakṣati
VAA311cd nityatvāl lakṣyamāṇāyā vyaktes te hi viśeṣaṇe ||
VAA312ab tenātra na virodhitvaṃ śrutyā pūrvoktayā nañaḥ
VAA312cd yatrāpy astīty upādāya prayujyeran nañādayaḥ ||
VAA313ab tatra tasyāpavādatvāt pūrvajñānopamardanam
VAA313cd astitvaṃ vā sad evātra smaryate pūrvalakṣitam ||
VAA314ab abhāvottarakālaṃ syād viśeṣe tadvivakṣite
VAA314cd vidhinā yujyate yatra na hanyān na pibediti ||
VAA315ab tatrābhāvārthatā naiva svayaṃ so ruṇaddhi hi
VAA315cd anyathaiva pravarttante bhāvābhāvadhiyo 'parāḥ ||
VAA316ab vyavasthitabahirvastuparicchedaphalātmikāḥ
VAA316cd anyathānāgatotpādyabhāvapreraṇavārikā ||
VAA317ab antaḥsaṅkalpamūlātmā vṛttir vidhiniṣedhayoḥ
VAA317cd vikalpo 'py anayor eva viṣayeṣu pravarttate ||
VAA318ab prāpteṣu pratiṣedhārtham aprāpteṣu vidhitsayā
VAA318cd yugapac ca viruddhārthapratipatter asambhavaḥ ||
VAA319ab paryāyeṇa kadā cit tu kā cid vṛttir bhaviṣyati
VAA319cd prāptāprāptavikalpas tu naiveṣṭo lokavedayoḥ ||
VAA320ab na vikalpārthavācī tu vāśabdo viṣayāntare
VAA320cd sthāṇur vā puruṣo veti yāti tiṣṭhati vety ayam ||
VAA321ab sandehakathanārthaḥ syān na hi vastu vikalpate
VAA321cd viṣaye bāhya evaivaṃ pratiṣedhādisambhavaḥ ||
VAA322ab na hi tatsambhavaḥ kaś cid jñāne svarasabhaṅgini
VAA322cd jñānaṃ yat tāvad utpannaṃ nānutpanaṃ tad iṣyate ||
VAA323ab vināśe 'pi samānatvaṃ satyamithyāvabodhayoḥ
VAA323cd bāhyārthavādinas tvarthe yajjñānaṃ jāyate 'nyathā ||
VAA324ab tanmithyātvopasaṃkhyānāt pūrvabadhādisambhavaḥ
VAA324cd tatrāpi tu na tadrūpaṃ bādhyate na ca bodhyate ||
VAA325ab arthajñānādirūpāt tu phalato viprayujyate
VAA325cd pratibhānekadhā punsāṃ yady apy artheṣu jāyate ||
VAA326ab tathāpi bāhya evārthas tasya vākyasya ceṣyate
VAA326cd vākyaprayojanatvena janyatvenātha vā yadi ||
VAA327ab ucyate pratibhāpy artho na naḥ kiñ cid virudhyate
VAA327cd śabdādyutthāpitair jñānair ātmāṃśagrahaṇākṣamaiḥ ||
VAA328ab yad bāhyamāpyate vastu sa tvarthaḥ pāramārthikaḥ
VAA328cd pratyakṣavyatiriktaṃ tu vijñānam upavarṇitam ||
VAA329ab trikālaviṣayaṃ yasmād asannidhiradūṣaṇam
VAA329cd anekākāratā yāpi śūrabhīrudhiyaṃ prati ||
VAA330ab vāsanānugrahāt soktā kuṇapādimater iva
VAA330cd bhāvanaiva ca vākyārthaḥ sarvatrākhyātavattayā ||
VAA331ab anekaguṇajātyādikārakārthānurañjitā
VAA331cd ekayaiva tu buddhyāsau gṛhyate citrarūpayā ||
VAA332ab padārthā''hitasaṃskāracitrapiṇḍaprasūtayā
VAA332cd padārthapadabuddhīnāṃ saṃsargas tadapekṣayā ||
VAA333ab padavyavadhinā caiṣāṃ nāsaṃsargo bhaviṣyati
VAA333cd tulyakakṣo hy asambandhī vyavadhāteti kīrtyate ||
VAA334ab aṅgatvāt tu padair na syād aṅgivyavadhikalpanā
VAA334cd ekasmiṃś ca gṛhīte 'rthe sopāyo 'nyo 'py apekṣyate ||
VAA335ab apekṣyā ca sarvo 'sau sambandhaṃ pratipadyate
VAA335cd padānām api sambandha evaṃ vākyeṣu sidhyati ||
VAA336ab padārthapūrvakas tasmād vākyārtho 'yam avasthitaḥ 
VAA336cd artharūpam ivāpannaṃ vākyaṃ vākyasya vākyasya gocaraḥ ||
VAA337ab neṣyate na hy abhedena vṛttir astīti sādhitam
VAA337cd prasaṅgikādi yat kāryaṃ padārthopanibandhanam ||
VAA338ab ākāṅkṣāviditapraśnau yau ca dṛṣṭau pikādiṣu
VAA338cd asatyaṃ tad, apoddhṛtya na caivaṃ kalpyiṣyati ||
VAA339ab śaśaśṛṅgādyapoddhṛtya vākyārtho na hi dṛśyate
VAA339cd asatyair gamyamāne 'rthe satyatā nety udāhṛtam ||
VAA340ab svarūpeṇāsato dṛṣṭaṃ nopāyatvaṃ hi kasya cit
VAA340cd avācakatvaṃ vākyasya tadbhūtānām itīritam ||
VAA341ab hetuḥ syāt tannimittatm, mūlaṃ vārthasya kathyate
VAA341cd padārthamūlako hy eṣa na bhrāntir iti gamyatām ||
VAA342ab sākṣād yady api kurvanti padārthapratipādanam
VAA342cd varṇās tathāpi naitasmin paryavasyanti niṣphale ||
VAA343ab vākyārthamitaye teṣāṃ pravṛttau nāntarīyakam
VAA343cd pāke jvāleva kāṣṭhānāṃ padārthapratipādanam ||
VAA344ab prayojanatayā caiṣām artham icchanti bhāvanām
VAA344cd kriyārtheneti tenāha samāmnāyaprayojanam ||
VAA345ab śuklo gaur iti vākyārthavākyayor yadudāhṛtam
VAA345cd sambandhakathanārthaṃ tan na jñeyaṃ pāramārthikam ||
VAA346ab na hi prayojanāpetaṃ vākyam uccāryate kva cit
VAA346cd prayojanakṣamaṃ nāpi padam ākhyātavarjitam ||
VAA347ab gaur aśva iti vā śrutyā yad gotvādyavabodhitam
VAA347cd viśeṣe yadi tan na syāt tatra syāc chrutibādhanam ||
VAA348ab jātivyaktī gṛhītvaiva vayaṃ tu śrutilakṣite
VAA348cd kṛṣṇādi yadi muñcāmaḥ kā śrutis tatra bādhyate ||
VAA349ab lakṣaṇāto 'pi parato yaḥ sandehaḥ pravarttate
VAA349cd kā nāma pīḍyate tatra śuklaśrutyā nivartate ||
VAA350ab agṛhṇatas tu śuklatvaṃ śrutis te bādhyatetarām
VAA350cd asya vākyam asambaddhaṃ sarvam evāprayojanam ||
VAA351ab vākyārtho 'pīti bhāṣyeṇa solluṇṭham abhidhīyate
VAA351cd na sarvatrety anenāpi kva cit sā nety avocata ||
VAA352ab prakṛtyarthānuraktāyāṃ buddhau nipatatā dhruvam
VAA352cd karmādīnāṃ viśeṣyatvam iti kā vā śrutir bhavet ||
VAA353ab prakṛtipratyayau nāpi prayujyete ca kevalau
VAA353cd yena yuṣmadabhipretā śrutir labhyeta karhi cit ||
VAA354ab yatrāpi nāma dṛśyete devalāvadhunādivavat
VAA354cd tatrāpy anyārthasaṃyuktāv iti pūrvaṃ nirūpitam ||
VAA355ab ayam eva viśeṣaś ca kathyate padavākyayoḥ
VAA355cd arthavadbhāgatulyatve prakṛtipratyayārthataḥ ||
VAA356ab dṛṣṭā yathā hi sākāṅkṣāḥ padārthāḥ kevalāḥ kva cit
VAA356cd svātantryeṇa gṛhītāś ca viśīṣṭārthāvabodhakāḥ ||
VAA357ab prakṛtipratyayau naivaṃ kadā cid api lakṣitau
VAA357cd prakṛtyarthānurakto hi pratyayārthaḥ sadeṣyate ||
VAA358ab paśyataḥ śvetimārūpaṃ hreṣāśabdaṃ ca śṛṇvataḥ
VAA358cd khuranikṣepaśabdaṃ ca śveto 'śvo dhāvatīti dhīḥ ||
VAA359ab dṛṣṭā vākyavinirmuktā na padārthair vinā kva cit
VAA359cd mānasād ity ato nāsya vākyāgrahaṇam uttaram ||
VAA360ab mānasenāparādhena padārthān ye na gṛhṇate
VAA360cd te tadvākyaṃ gṛhītvāpi nārthaṃ gṛhṇanti karhi cit ||
VAA361ab vākyena tena nocyeta vākyārtho 'nyair nirūpaṇāt
VAA361cd tacchrutāv apy abodhād vā palāśeneva vṛkṣatā ||
VAA362ab varṇā vā na bruvantyenaṃ tatsambandhyarthabodhanāt
VAA362cd sattve 'py agamakatvād vā vṛkṣatvam iva śiṃśapā ||
VAA363ab padārthā gamayantyetaṃ pratyekaṃ saṃśaye sati
VAA363cd sāmastye nirṇayotpādāt sthāṇumūrddhasthakākavat ||
VAA364ab tadabhāvāpratīter vā tadgamyo 'yaṃ bhaviṣyati
VAA364cd śrotrābhāvāpratīter hi śrautraṃ śabdaṃ pracakṣate ||
VAA365ab sambandhākaraṇanyāyād vaktavyā vākyanityatā 
VAA365cd saṅghātatvasya vaktavyam īdṛśaṃ pratisādhanam ||
VAA366ab vedasyādhyayanaṃ sarva gurvadhyayanapūrvakam
VAA366cd vedādhyayanavācyatvād adhunādhyayanaṃ yathā ||
VAA367ab bhārate 'pi bhaved evaṃ kartṛsmṛtyā tu bādhyate
VAA367cd vede 'pi tatsmṛtir yā tu sārthavādanibandhanā ||
VAA368ab pāramparyeṇa kartāraṃ nādhyetāraḥ smaranti hi
VAA368cd teṣāmanevamātmatvād bhrāntiḥ seti ca vakṣyate ||
VAA369ab teṣu ca dhriyamāṇeṣu na mūlāntarakalpanā
VAA369cd tathā hy adyatanasyāpi te kurvantīdṛśīṃ matim ||

* vedapauruṣeyatādhikaraṇa (VPA)

VPA1ab vacanāntarasādharmyāt kartuḥ sāmānyasamplave
VPA1cd samākhyayā viśeṣo 'yaṃ kaṭhādiravadhāryate ||
VPA2ab anapekṣatvasūtre yā rūpāt kṛtakatoditā
VPA2cd vede sā dṛśyate spaṣṭā kṛtakārthābhidhāyini ||
VPA3ab smṛtiprayojanābhāvāt kartṛmātre 'napekṣite
VPA3cd sāmānyasiddhyapekṣatvān na samākhyā niyāmikā ||
VPA4ab anyathāpy upapannatvād iyaṃ pravacanādinā
VPA4cd na śaktā kartṛmūlāya, prokte ca smaraṇaṃ sthitam ||
VPA5ab śrutyāder durbalā cāsau na śaktā tāni bādhitum
VPA5cd aṅgabhūyāṃsamekeyaṃ śabdarāśiṃ na bādhate ||
VPA6ab kāmaṃ vā nirnimitteyaṃ śākhām ekāṃ vadiṣyati
VPA6cd śrutisāmānyamātraṃ hi nātra daṇḍena vāyate ||
VPA7ab sati sādhāraṇatve vā sambhavena viśeṣaṇam
VPA7cd yathā vairūpasāmeti sattayaiva pratīyate ||
VPA8ab avyāsaṅgi ca sarveṣu pravaktṛtvaṃ kaṭhādiṣu
VPA8cd tenaikavyapadeśyatvaṃ lakṣyate ḍitthamātṛvat ||
VPA9ab anyais tulye 'pi sambandhe yat tair na vyapadiśyatem
VPA9cd na hy eṣa kartṛsaṃskāraḥ pārārthye caika iṣyate ||
VPA10ab vidyamānanimittaṃ ca kathyate, nāsataḥ kriyā
VPA10cd sādhāraṇaṃ ca tīrthādi kena cid vyapadiśyate ||
VPA11ab yadi cāpauruṣeyyeṣā nānityapratipādinī
VPA11cd pauruṣeyyās tu satyatvaṃ katham adhyavasīyate ||
VPA12ab nityam eva nimittaṃ vā kaṭhatvaṃ jātir asti naḥ
VPA12cd kāṭhakādipravṛttyarthaṃ vyāvṛttaṃ caraṇāntarāt ||
VPA13ab anityārthābhidhāyitvaṃ svayam evaiṣa muñcati
VPA13cd nityānityavikalpena vedastādarthyavarjanāt ||
VPA14ab nityasya nitya evārthaḥ kṛtakasyāpramāṇatā
VPA14cd unmattavacanatvaṃ tu pūrvam eva nirākṛtam ||
VPA15ab iti pramāṇatvam idaṃ prasiddhaṃ yuktyeha dharmaṃ prati codanāyāḥ
VPA15cd ataḥ paraṃ tu pravibhajya vedaṃ tredhā tato vakṣyati yasya yo 'rthaḥ ||
