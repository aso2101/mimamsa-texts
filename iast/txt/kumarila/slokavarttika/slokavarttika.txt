[pratijñāsūtra]

ŚlōVā.PJS.1ab: viśuddhajñānadehāya trivedīdivyacakṣuṣe
ŚlōVā.PJS.1cd: śreyaḥprāptinimittāya namaḥ somārdhadhāriṇe ||
ŚlōVā.PJS.2ab: abhivandya gurūn ādau śiṣyadhīpadminīravīn
ŚlōVā.PJS.2cd: tatprasādāt kariṣye ’haṃ mīmāṃsāślokavārttikaṃ ||
ŚlōVā.PJS.3ab: tadvidvāṃso ’nugṛhṇantu cittaśrotraiḥ prasādibhiḥ
ŚlōVā.PJS.3cd: santaḥ praṇayivākyāni gṛhṇanti hy anasūyavaḥ ||
ŚlōVā.PJS.4ab: na cātrātiva kartavyaṃ doṣadṛṣṭiparaṃ manaḥ
ŚlōVā.PJS.4cd: doṣo hy avidyamāno ’pi taccittānāṃ prakāśate ||
ŚlōVā.PJS.5ab: kuto vā gṛhṇate doṣaṃ sūrayo madvidhoktiṣu
ŚlōVā.PJS.5cd: neṣyate yaḥ parastho ’pi sa svayaṃ gṛhyate katham ||
ŚlōVā.PJS.6ab: nirdoṣatvaikavākyatvaṃ kva vā lokasya dṛśyate
ŚlōVā.PJS.6cd: sāpavādā yataḥ ke cin mokṣasvargāv api prati ||
ŚlōVā.PJS.7ab: āgamapravaṇaś cāhaṃ nāpavādyaḥ skhaliteṣv apy apodyate
ŚlōVā.PJS.7cd: na hi sadvartmanā gacchan skhaliteṣv apy apodyate ||
ŚlōVā.PJS.8ab: yathā kathañ cid ārabdhā trayīmārgānusāriṇī
ŚlōVā.PJS.8cd: vāgvṛttir alpasārāpi śraddadhānasya śobhate ||
ŚlōVā.PJS.9ab: mīmāṃsāśāstratejobhir viśeṣeṇoj jvalīkṛte
ŚlōVā.PJS.9cd: vedārthajñānaratne me tṛṣṇātīva vijṛmbhate ||
ŚlōVā.PJS.10ab: prāyenaiva hi mīmāṃsā loke lokāyatīkṛtā
ŚlōVā.PJS.10cd: tāmāstikapathe kartum ayaṃ yatnaḥ kṛto mayā ||
ŚlōVā.PJS.11ab: athāto dharmajijñāsā sūtram ādyam idaṃ kṛtam
ŚlōVā.PJS.11cd: dharmākhyaṃ viṣayaṃ vaktuṃ mīmāṃsāyāḥ prayojanam ||
ŚlōVā.PJS.12ab: sarvasyaiva hi śāstrasya karmaṇo vāpi kasya cit
ŚlōVā.PJS.12cd: yāvat prayojanaṃ noktaṃ tāvat tat kena gṛhyate ||
ŚlōVā.PJS.13ab: mīmāṃsākhyā tu vidyeyaṃ bahuvidyāntarāśritā
ŚlōVā.PJS.13cd: na śuśrūṣayituṃ śakyā prāganuktvā prayojanam ||
ŚlōVā.PJS.14ab: vidyāntareṣu nāpy etad yady abhīṣṭaṃ prayojanam
ŚlōVā.PJS.14cd: anarthaprāpaṇaṃ tāvat tebhyo nāśaṅkyate kva cit ||
ŚlōVā.PJS.15ab: mīmāṃsāyāṃ tv ihājñāte durjñāte vāvivekataḥ
ŚlōVā.PJS.15cd: nyāyamārge mahān doṣa iti yatnopacaryatā ||
ŚlōVā.PJS.16ab: tasmāt prayojanaṃ pūrvam uktaṃ sūtrakṛtā svayam
ŚlōVā.PJS.16cd: yat svenoktaṃ vadeyus tad bhāṣyakārādayaḥ katham ||
ŚlōVā.PJS.17ab: siddhārthaṃ jñātasambandhaṃ śrotuṃ śrotā pravartate
ŚlōVā.PJS.17cd: śāstrādau tena vaktavyaḥ sambandhaḥ saprayojanaḥ ||
ŚlōVā.PJS.18ab: śāstrṃ prayojanaṃ caiva sambandhasyāśrayāv ubhau
ŚlōVā.PJS.18cd: taduktyantargatas tasmād bhinno noktaḥ prayojanāt ||
ŚlōVā.PJS.19ab: siddhiḥ śrotṛpravṛttīnāṃ sambandhakathanād yataḥ
ŚlōVā.PJS.19cd: tasmāt sarveṣu śāstreṣu sambandhaḥ pūrvam ucyate ||
ŚlōVā.PJS.20ab: yāvat prayojanenāsya sambandho nābhidhīyate
ŚlōVā.PJS.20cd: asambaddhapralāpitvād bhavet tāvad asaṃgatiḥ ||
ŚlōVā.PJS.21ab: iha tv ākṣipya sambandhaṃ bhāṣya evābhidhāsyate
ŚlōVā.PJS.21cd: dharmaprasiddhyasiddhibhyāṃ, tasmān nānyo ’bhidhīyate ||
ŚlōVā.PJS.22ab: na cāpy atrāthaśabdena śāstrasambandha ucyate
ŚlōVā.PJS.22cd: sambandhaṃ kriyayor hy eṣa brūte śāstrāc ca te pṛthak ||
ŚlōVā.PJS.23ab: yo ’py ayaṃ śāstrasambandho varṇyate kaiś cid āditaḥ
ŚlōVā.PJS.23cd: kriyānantaryarūpo vā guruparvakramo ’pi vā ||
ŚlōVā.PJS.24ab: sadasadbhāvayos tasya viśeṣo nopalabhyate
ŚlōVā.PJS.24cd: śrotuvidhau niṣedhe vā jñāne vā śāstragocare ||
ŚlōVā.PJS.25ab: tasmād vyākhyāṅgam icchadbhiḥ sahetuḥ saprayojanaḥ
ŚlōVā.PJS.25cd: śāstrāvatārasambandho vācyo nānyas tu niṣphalaḥ ||
ŚlōVā.PJS.26ab: loke ityādibhāṣyasya ṣaḍarthān sampracakṣate
ŚlōVā.PJS.26cd: bhāṣyakārānusāreṇa, prayuktasyāditaḥ pṛthak ||
ŚlōVā.PJS.27ab: sarvavyākhyām upālambhaṃ pratyākhyānaṃ tathā pare
ŚlōVā.PJS.27cd: parisaṃkhyās tutī kecithaśabdasya dūṣaṇam ||
ŚlōVā.PJS.28ab: sādhāraṇī viśiṣṭā ca sūtravyākhyā dvidhā matā
ŚlōVā.PJS.28cd: viśiṣṭā pratisūtraṃ yā sarvārthā tv iyam ucyate ||
ŚlōVā.PJS.29ab: pravṛttis tu padeṣv eva nivṛttiḥ sūtrasaṃśrayā
ŚlōVā.PJS.29cd: vedavākyāviruddheṣu na tu sarveṣu keṣu cit ||
ŚlōVā.PJS.30ab: adhyāhārasya vākyeṣu vyatyāsasya ca sambhavāt
ŚlōVā.PJS.30cd: tenaiṣām iti sūtrāṇāṃ pārārthye saty api grahaḥ ||
ŚlōVā.PJS.31ab: evaśabdo ’lpavācyatvād, asyāvṛttau tu gauravam
ŚlōVā.PJS.31cd: prasiddhatvād avācyaṃ cet, na doṣaḥ puṅgirām ayam ||
ŚlōVā.PJS.32ab: vyākhyāṅgatvābhimānena yo ’dhyāhārādyapekṣate
ŚlōVā.PJS.32cd: svasaṃjñāṃ vāpi tasyedaṃ śāstrarūpaṃ nirūpyate ||
ŚlōVā.PJS.33ab: vṛtyantareṣu keṣāñ cil laukikārthavyatikramaḥ
ŚlōVā.PJS.33cd: śabdānāṃ dṛśyate teṣam upālambho ’yam ucyate ||
ŚlōVā.PJS.34ab: athāta ity ayaṃ loke nānantarye prayujyate
ŚlōVā.PJS.34cd: tasmāt tādarthyam etasya paribhāṣādibhir bhavet ||
ŚlōVā.PJS.35ab: prasiddhahāniḥ śabdānām aprasiddhe ca kalpanā
ŚlōVā.PJS.35cd: na kāryā vṛttikāreṇa sati siddhārthasambhave ||
ŚlōVā.PJS.36ab: sūtrārthe kliśyataś caivaṃ dūre vedārthanirṇayaḥ
ŚlōVā.PJS.36cd: tatra yatnasya bhāratvaṃ vaktṛśrotroḥ prasajyate ||
ŚlōVā.PJS.37ab: na vyākhyāsyati sūtrāṇi codanārthaparatvataḥ
ŚlōVā.PJS.37cd: yat tasya parihāro ’yaṃ pratyākhyānena cocyate ||
ŚlōVā.PJS.38ab: prayāso vedavākyeṣu kāryaḥ sūtreṣv anena kim
ŚlōVā.PJS.38cd: phalavattvāphalatvābhyām, ebhiḥ karaṇasammataiḥ ||
ŚlōVā.PJS.39ab: codanārtha upetavyaḥ, nobhayaṃ yatnagauravāt
ŚlōVā.PJS.39cd: padārthānāṃ prasiddhatvāt vyākhyeyaṃ nāvaśiṣyate ||
ŚlōVā.PJS.40ab: evaṃśabdādiko granthaḥ pakṣe cāsmin samarthyate
ŚlōVā.PJS.40cd: padacchedadādyabhāvena pratyākhyānamatis tv iyam ||
ŚlōVā.PJS.41ab: brabīty eva hi sūtrārtham, atiriktādi ceṣyate
ŚlōVā.PJS.41cd: nanv aśaktam idaṃ sūtraṃ samyak sūtritam ity api ||
ŚlōVā.PJS.42ab: sūtre cāgamakatvādi pratyākhyāne virudhyate
ŚlōVā.PJS.42cd: na copāyānabhijñena śakyopeyāvadhāraṇā ||
ŚlōVā.PJS.43ab: nānyato vedavidbhyaś ca sūtravṛttikriyeṣyate
ŚlōVā.PJS.43cd: pratyākhyānasya hetuś ca padārthānāṃ prasiddhatā ||
ŚlōVā.PJS.44ab: yoktā sā vedavākyānaṃ tulyārthatvān nivārayet
ŚlōVā.PJS.44cd: vākyārthe tatra sandehād vyākhyānaṃ cet pravartate ||
ŚlōVā.PJS.45ab: sūtreṣv api samānatvāt pratyākhyānaṃ na yujyate
ŚlōVā.PJS.45cd: na vyākhyātavyam ityevaṃ pratyākhyāne ca sidhyati ||
ŚlōVā.PJS.46ab: duṣṭavyākhyā niṣedhena tadapetā na vāryate
ŚlōVā.PJS.46cd: asya dṛṣṭaviruddhatvāt phalgutvāc cāpi parvayoḥ ||
ŚlōVā.PJS.47ab: madhyame cātidaurjanyāt parisaṃkhyaiva yujyate
ŚlōVā.PJS.47cd: vaidikaṃ jaiminīyaṃ ca yatra vākyaṃ virudhyate ||
ŚlōVā.PJS.48ab: yathāśrutagṛhīte ’rthe tatredam upadiśyate
ŚlōVā.PJS.48cd: adhyāhārādibhiḥ sūtraṃ vaidikaṃ tu yathāśrutam ||
ŚlōVā.PJS.49ab: neyam, virodhe ’nyonyasya vaidikānāṃ bhavantu te
ŚlōVā.PJS.49cd: yathā dharmāvabodhasya pramāṇaṃ vaidikaṃ vacaḥ ||
ŚlōVā.PJS.50ab: tadarthanirṇaye hetur jaiminīyaṃ tathaiva naḥ
ŚlōVā.PJS.50cd: vākyasāmarthyatulyatvāt tathā padatadarthayoḥ ||
ŚlōVā.PJS.51ab: adhyāhārādibhir muktā vyākhyā sarvatra yujyate
ŚlōVā.PJS.51cd: asambhavād avaśyaṃ yā virodhe ’nyatarasya tu ||
ŚlōVā.PJS.52ab: anyāyyakalpanā sāpi vikalpena prasajyate
ŚlōVā.PJS.52cd: prāthamyenāvaruddhatvād upāyavaśato ’tha vā ||
ŚlōVā.PJS.53ab: yathāśrutena sūtreṇa nyāyyāṃ bādheta codanām
ŚlōVā.PJS.53cd: tena vedāviruddhasya sati sambhava ity ayam ||
ŚlōVā.PJS.54ab: vidhīyate ’rthaḥ, śeṣaṃ tu yathāprāptam anūdyate
ŚlōVā.PJS.54cd: śeṣabhājāṃ bhavel lopa ity adhyāhārakalpanā ||
ŚlōVā.PJS.55ab: viprakarṣāt paśoś ceti vibhaktiḥ pariṇamyate
ŚlōVā.PJS.55cd: padena vyavadhānaṃ tu loke saṃniyamād iti ||
ŚlōVā.PJS.56ab: sūtreṇa vyavadhānaṃ tu pānavyāpadi kalpitam
ŚlōVā.PJS.56cd: paśusāmānyavidhyādau sūtram evānyathā kṛtam ||
ŚlōVā.PJS.57ab: agnayaś ca svakālatvād deyadharmāpayātanam
ŚlōVā.PJS.57cd: vyākhyānaṃ vākyabhedena, guṇakalpās tv amī kṛtāḥ ||
ŚlōVā.PJS.58ab: autpattikas tu gavyasya tathoṣṇikkakubhor iti
ŚlōVā.PJS.58cd: darśanāc ca viśeṣasya tathābhyudaya ity api ||
ŚlōVā.PJS.59ab: sūtrakārapraśaṃsā vā loka ityādinocyate
ŚlōVā.PJS.59cd: prasiddhair abhidhānād dhi na śiṣyāḥ kleśitā yataḥ ||
ŚlōVā.PJS.60ab: bhavitavyaṃ tu teneti prāgasmād ekavākyatā
ŚlōVā.PJS.60cd: vedādhyayanavākyād vā tenāthety asya dūṣaṇam ||
ŚlōVā.PJS.61ab: prasiddhārthapadaiḥ śakyaḥ sūtrair vedārthanirṇayaḥ
ŚlōVā.PJS.61cd: na ca so ’sty athaśabdasya vinā te pūrvakarmaṇā ||
ŚlōVā.PJS.62ab: prasiddhārthaṃ padaṃ yuktaṃ tac ca nāstīti dūṣaṇam
ŚlōVā.PJS.62cd: prasiddho ’py athaśabdādeḥ kiṃpadārtho ’tra varṇyate ||
ŚlōVā.PJS.63ab: pradarśanārtham ity eke, ke cin nānārthavācinaḥ
ŚlōVā.PJS.63cd: samudāyād avacchidya bhavadāsena kalpitāt ||
ŚlōVā.PJS.64ab: śaktito ’vayavaṃ caiva varṇayantyaṣṭamādivat
ŚlōVā.PJS.64cd: na cātra codanāvyākhyā gauravaṃ tatra coditam ||
ŚlōVā.PJS.65ab: yad vākṣepo yathoktasya vṛttābhāvād asambhavāt
ŚlōVā.PJS.65cd: yadi lokaprasiddhārthagrahaṇaṃ kriyate pade ||
ŚlōVā.PJS.66ab: sa nāsty atrāthaśabdasyety adhyāhārādikalpanam
ŚlōVā.PJS.66cd: vedādhyayanavṛttatvaṃ snānasyotkarṣakalpanā ||
ŚlōVā.PJS.67ab: nāvyākhyāte ’thaśabdārthe jñāyate tena varṇyate
ŚlōVā.PJS.67cd: anarthake ’tha vānyārthe prasiddhir bādhyate dhruvam ||
ŚlōVā.PJS.68ab: tasmāc chrutārthasiddhyarthaṃ vṛttaṃ kim api gamyate
ŚlōVā.PJS.68cd: viśiṣṭaliṅgavijñānād viśiṣṭe liṅginīkṣite ||
ŚlōVā.PJS.69ab: sūtreṇāsambhavaṃ matvā naitad ity abravīt paraḥ
ŚlōVā.PJS.69cd: ānantaryopadeśena taddṛṣṭārthatayāpi ca ||
ŚlōVā.PJS.70ab: vedādhyayanam ākṣiptaṃ kim asūtritacodanā
ŚlōVā.PJS.70cd: yena vṛttena jijñāsā vinā naivopapadyate ||
ŚlōVā.PJS.71ab: tadānantaryam uktaṃ hi dṛṣṭārtham avakalpate
ŚlōVā.PJS.71cd: kriyamāṇā ca jijñāsā niyamād yasya kasya cit ||
ŚlōVā.PJS.72ab: kriyetānantaraiveti vyarthaṃ tadupadeśanam
ŚlōVā.PJS.72cd: saṅkalpādibhir apy eṣā vinā satyaṃ na sidhyati ||
ŚlōVā.PJS.73ab: sādhāraṇyāt tu te ’py atra nopadeśyāḥ kathañ cana
ŚlōVā.PJS.73cd: tasmād dharmabubhutsāyām asādhāraṇakāraṇam ||
ŚlōVā.PJS.74ab: nirvṛttaṃ sūtrakāreṣṭaṃ tac ca nākhyayanād ṛte
ŚlōVā.PJS.74cd: anyasyāpīty anenaiva vedapāṭhe prabādhite ||
ŚlōVā.PJS.75ab: prāg apīti hi vaktavyaṃ tatrāpy anyasya sambhavāt
ŚlōVā.PJS.75cd: pūrveṇaiva hi labdhārthe tādṛśīṃ tv ity anena kim ||
ŚlōVā.PJS.76ab: vakṣyamāṇam anālocya sambhavet paricodanā
ŚlōVā.PJS.76cd: na tāvat sādhyate ’dyāpi codanā dharmasādhanam ||
ŚlōVā.PJS.77ab: iha vā kāni vākyāni vivariṣyati jaiminiḥ
ŚlōVā.PJS.77cd: dharmamātrābhidhānād dhi buddhādivacanāny api ||
ŚlōVā.PJS.78ab: paṭhitvā dharmajijñāsety anyasyāpīti codanā
ŚlōVā.PJS.78cd: yad vā bhavatu nāmedṛk sūtraṃ vedam adhītya tu ||
ŚlōVā.PJS.79ab: jijñāsānantaraṃ kāryety atrāpi dvayam īpsitam
ŚlōVā.PJS.79cd: nānadhītya na cāpy anyat kṛtvety etan na labhyate ||
ŚlōVā.PJS.80ab: vakṣyamāṇavacobhaṅgyor vākyabhedaprasaṅgataḥ
ŚlōVā.PJS.80cd: adhītyaiveti hi vidhau snānāder apy anantarā ||
ŚlōVā.PJS.81ab: bhaved dharmasya jijñāsā nānantaryavidhis tadā
ŚlōVā.PJS.81cd: ānantaryavidhāne tu yā vedādhyayane kṛte ||
ŚlōVā.PJS.82ab: ity evam anuvādatvāt prāg apy eṣā prasajyate
ŚlōVā.PJS.82cd: buddhavākyādipāṭhasya tādṛśīṃ tv ity apākriyā ||
ŚlōVā.PJS.83ab: prāg apīti ca codyasya, sāmarthyād vedalābhataḥ
ŚlōVā.PJS.83cd: naivaitayor vacobhaṅgyor eko ’py artho vidhīyate ||
ŚlōVā.PJS.84ab: api cetyādikenoktam, kin tv ityetad vidhīyate
ŚlōVā.PJS.84cd: ānantaryaṃ parastāc ca nāpi śiṃṣma itīha tu ||
ŚlōVā.PJS.85ab: ke cid adhyāharanti, asya sūtrasyānyaparatvataḥ
ŚlōVā.PJS.85cd: na vāryate ’nadhītatvaṃ nānantaryaṃ vidhīyate ||
ŚlōVā.PJS.86ab: sāmarthyāsiddhyadṛṣṭārthaprasaṅgāt tena lakṣaṇā
ŚlōVā.PJS.86cd: ānantaryavacovyaktir āśritaivātra lakṣyate ||
ŚlōVā.PJS.87ab: śrutārthaṃ tv aparityajya lakṣaṇārtho vidhīyate
ŚlōVā.PJS.87cd: pratītā dharmajijñāsā vedādhyāyād anantarā ||
ŚlōVā.PJS.88ab: tatkālasyāvaruddhatvāt snānābhāvaṃ hi lakṣayet
ŚlōVā.PJS.88cd: virodho yugapatprāpteḥ, daurbalyaṃ vedabādhanāt ||
ŚlōVā.PJS.89ab: snānasya tena bādhaḥ syād dharmajijñāsayā balāt
ŚlōVā.PJS.89cd: dṛṣṭārthatvādisaṃyuktaṃ vākyaṃ lakṣaṇayā tv iti ||
ŚlōVā.PJS.90ab: punaruktyā gatārthatvāt tyaktaṃ kaiś cit, tad ucyate
ŚlōVā.PJS.90cd: yady apy asya bhaved vācyam ānantaryam asaṃśayam ||
ŚlōVā.PJS.91ab: tathāpi pūrvatāmātraṃ lakṣayed avirodhataḥ
ŚlōVā.PJS.91cd: granthagrahaṇamātre ca kṛte snānaṃ virudhyate ||
ŚlōVā.PJS.92ab: adhītyetyadhigamyeti vyākhyāne tv avirodhitā
ŚlōVā.PJS.92cd: yas tv evamavirodhitvaṃ kurvannāplavanaṃ vadet ||
ŚlōVā.PJS.93ab: adṣṭāyātha vāpy anyaḥ saṃskāraṃ tasya cottaram
ŚlōVā.PJS.93cd: ihāsnānādiniyamo yaḥ kṛto brahmacāriṇaḥ ||
ŚlōVā.PJS.94ab: avidhitvam anāśritya so ’vasānam apekṣate
ŚlōVā.PJS.94cd: tato ’pekṣāvaśāt snānam asnānādinivartanam ||
ŚlōVā.PJS.95ab: virodhasāhacaryābhyāṃ dṛṣṭārthatvena lakṣayet
ŚlōVā.PJS.95cd: tasmād adhyayanasnānajijñāsākramavācinām ||
ŚlōVā.PJS.96ab: dṛṣṭārthatvāya śabdānām evaṃ vyākhyeyam āśritā
ŚlōVā.PJS.96cd: snātvā jijñāsamāno ’pi nanu vedaṃ na bādhate ||
ŚlōVā.PJS.97ab: tenāvirodhitā tasya, ityevaṃ vadata uttaram
ŚlōVā.PJS.97cd: yathaivādhyayanāt snānaṃ smaryate samanantaram ||
ŚlōVā.PJS.98ab: tathā tataḥ paro ’py anyaḥ padārtho ’nyaḥ paras tataḥ
ŚlōVā.PJS.98cd: tataś cāvaśyakartavye bādhe smārtasya kasya cit ||
ŚlōVā.PJS.99ab: yogyatvād āgate kāle prāthamyāt snānabādhanam
ŚlōVā.PJS.99cd: so ’yaṃ pāṭhakramasyārthād bādha ity avagamyate ||
ŚlōVā.PJS.100ab: guṇapradhānayor vāpi virodhād guṇabādhanam
ŚlōVā.PJS.100cd: snānopalakṣitā cātra nivṛttir guruveśmanaḥ ||
ŚlōVā.PJS.101ab: virodhitvena bādhyeta na tu madhvādibhakṣaṇam
ŚlōVā.PJS.101cd: tasmād gurukule tiṣṭhanmadhumāṃsādyavarjayan ||
ŚlōVā.PJS.102ab: jijñāsetāviruddhatvād dharmam ity avagamyate
ŚlōVā.PJS.102cd: gurugehanivṛttyaṃśo yāvac ca na samāpyate ||
ŚlōVā.PJS.103ab: tāvat sakalavācitvān na snānaṃ paryavasyati
ŚlōVā.PJS.103cd: gurugehādanāvṛttaḥ snātako hi na kathyate ||
ŚlōVā.PJS.104ab: tatparatvavidhānāc ca na tāvad dārasaṅgrahaḥ
ŚlōVā.PJS.104cd: vyākhyāya kīrtitā cātra snāyād iti punaḥ smṛtiḥ ||
ŚlōVā.PJS.105ab: smāvartiṣṭa metyādi smṛter yady apy anantaram
ŚlōVā.PJS.105cd: viparītārtham ity asmāt tadvākyād apanīyate ||
ŚlōVā.PJS.106ab: athaśabdena yo bādhaḥ purastād upavarṇitaḥ
ŚlōVā.PJS.106cd: tanmātrasyaiva bādho ’tra dṛṣṭārthatvāt pradarśitaḥ ||
ŚlōVā.PJS.107ab: smṛtiprāptam idānīṃ tu madhumāṃsādyavarjanam
ŚlōVā.PJS.107cd: pratiṣedhann adṛṣṭārthaṃ sūtrakāro na śobhate ||
ŚlōVā.PJS.108ab: nivṛttya gurugehāc ca jijñāsārthaḥ punar bhavet
ŚlōVā.PJS.108cd: praveśaḥ so ’py adṛṣṭārtha iti naiveha sūtritaḥ ||
ŚlōVā.PJS.109ab: nirgamo hi kṛtārthasya dṛṣṭārtho guruveśmanaḥ
ŚlōVā.PJS.109cd: smaryate tasya nārthaḥ syād akṛtārthasya nirgame ||
ŚlōVā.PJS.110ab: athaśabdaprasiddhyaiva vedagrahaṇahetutā
ŚlōVā.PJS.110cd: ānantaryopadeśitvād ataḥ śabdena kiṃ punaḥ ||
ŚlōVā.PJS.111ab: yogyatvam athaśabdena yady api pratipāditam
ŚlōVā.PJS.111cd: tad eva hetur atreti nātaḥśabdād vinā bhavet ||
ŚlōVā.PJS.112ab: lakṣaṇaṃ puruṣasyaiva tadā tad dhi prasajyate
ŚlōVā.PJS.112cd: jijñāsāyāś ca hetutve phalārthatvādi sambhavet ||
ŚlōVā.PJS.113ab: ataḥśabdagṛhītaṃ vā tatrādhyayanam āśritam
ŚlōVā.PJS.113cd: hetāvakathyamāne hi maṅgalādy apy asau vadet ||
ŚlōVā.PJS.114ab: snānabādhasya vā hetur ata ity ucyate punaḥ
ŚlōVā.PJS.114cd: yogyasyādhītavedatvān nāvasthātuṃ hi labhyate ||
ŚlōVā.PJS.115ab: sanvācyecchāntaraṃ karma jñānaṃ vyāpnoti tāvatā
ŚlōVā.PJS.115cd: jñānopasarjanā saiva na tu vidhyādi gamyate ||
ŚlōVā.PJS.116ab: iṣes tu karma bāhyaḥ syād dharmaḥ sā vātha vā dvayam
ŚlōVā.PJS.116cd: samānakartṛkatvaṃ tu tumunoktaṃ liṅā vidhiḥ ||
ŚlōVā.PJS.117ab: evaṃ viṣayanānātvān na kā cit punaruktatā
ŚlōVā.PJS.117cd: sūtritecchābhinirvṛttyai dvitīyecchātra sūtritā ||
ŚlōVā.PJS.118ab: prakṛtyā vikṛtir yasmāc caturthyantā samasyate
ŚlōVā.PJS.118cd: tādarthye yūpadārvādau tenāsminn asamāsatā ||
ŚlōVā.PJS.119ab: sa hi tasyety anenokto dharmasyety eṣa vigrahaḥ
ŚlōVā.PJS.119cd: dharmāyeti tu tādarthye ṣaṣṭhī vṛtteti kathyate ||
ŚlōVā.PJS.120ab: prāpnoty atra caturthy eva viśeṣaś ced vivakṣitaḥ
ŚlōVā.PJS.120cd: sāmānyasya vivakṣāyāṃ tādṛśaṃ kathyate katham ||
ŚlōVā.PJS.121ab: sambandhamātra evaiṣā ṣaṣṭhyutpannā tathāpi tu
ŚlōVā.PJS.121cd: viśeṣaniṣṭhatā tasyā bhāṣyakāreṇa varṇyate ||
ŚlōVā.PJS.122ab: sādhanābhāsatā cātra pūrvapakṣārthagocarā
ŚlōVā.PJS.122cd: anyasādhanam anyasya sādhanābhāsa ucyate ||
ŚlōVā.PJS.123ab: kratvarthaṃ puruṣārthasya tadarthaṃ ca krator iti
ŚlōVā.PJS.123cd: śeṣalakṣaṇaśabdaś ca kṛtsnaśāstravivakṣayā ||
ŚlōVā.PJS.124ab: prasiddhaḥ śakyate jñātum prasiddhatvāt tu neṣyate
ŚlōVā.PJS.124cd: aprasiddhas tv aśakyatvānnatarām ity ato ’bravīt ||
ŚlōVā.PJS.125ab: jijñāsyaḥ saṃśayād dharmaḥ śreyaskaratayāpi ca
ŚlōVā.PJS.125cd: asandigdho hy ajijñāsyo yo vā syān niṣprayojanaḥ ||
ŚlōVā.PJS.126ab: svarūpādiṣu dharmasya dvidhā vipratipadyate
ŚlōVā.PJS.126cd: pūrvaṃ pramāṇarūpābhyām, pādenādyasya nirṇayaḥ ||
ŚlōVā.PJS.127ab: sthite vedapramāṇatve punar vākyārthanirṇaye
ŚlōVā.PJS.127cd: matir bahuvidāṃ puṃsāṃ saṃśayān nopajāyate ||
ŚlōVā.PJS.128ab: ke cid āhur asāv arthaḥ, ke cin nāsāv ayaṃ tv iti
ŚlōVā.PJS.128cd: tannirṇayārtham apy etat paraṃ śāstraṃ praṇīyate ||


---------------------------------------------------------------------
[codanāsūtra]

ŚlōVā.CDS.1ab: dharme sāmānyataḥ siddhe pramāṇaṃ codanocyate
ŚlōVā.CDS.1cd: svarūpādes tataḥ siddhaḥ, svarūpaṃ ceha sūtryate ||
ŚlōVā.CDS.2ab: dvayam ekena sūtreṇa śrutyarthābhyāṃ nirūpyate
ŚlōVā.CDS.2cd: svarūpe ’pi hi tasyokte pramāṇaṃ kathyate ’rthataḥ ||
ŚlōVā.CDS.3ab: kimādyapekṣitaiḥ pūrṇaḥ samarthaḥ pratyayo vidhau
ŚlōVā.CDS.3cd: tena pravartakaṃ vākyaṃ śāstre ’smin codanocyate ||
ŚlōVā.CDS.4ab: codanaiva pramāṇaṃ cetyetaddharme ’vadhāritam
ŚlōVā.CDS.4cd: sākāṅkṣam iti manvāno yuktileśaṃ dvaye ’spṛśat ||
ŚlōVā.CDS.5ab: sambhāvyate pramāṇatvaṃ śabdasyaivaṃvidheṣv api
ŚlōVā.CDS.5cd: indriyāder asāmarthyaṃ vakṣyamāṇamadīdiśat ||
ŚlōVā.CDS.6ab: atyantāsaty api jñānam arthe śabdaḥ karoti hi
ŚlōVā.CDS.6cd: tenotsarge sthite tasya doṣābhāvāt pramāṇatā ||
ŚlōVā.CDS.7ab: codanety abravīc cātra śabdamātravivakṣayā
ŚlōVā.CDS.7cd: na hi bhūtādiviṣayaḥ kaś cid asti vidhāyakaḥ ||
ŚlōVā.CDS.8ab: indriyādivyudāsena śabdo yāvan na sādhyate
ŚlōVā.CDS.8cd: tāvac ca tadviśeṣasya kuto vāvasaro bhavet ||
ŚlōVā.CDS.9ab: nimittamātraṃ vocyeta pramāṇaṃ ceha lakṣaṇam
ŚlōVā.CDS.9cd: pramāṇaṃ tv api śabdo vā tajjñānaṃ vā nirūpyate ||
ŚlōVā.CDS.10ab: padārthas tanmatir vā syād vākyārthādhigamo ’pi vā
ŚlōVā.CDS.10cd: pūrveṣāṃ tu pramāṇatve phalatvaṃ tasya gamyate ||
ŚlōVā.CDS.11ab: jñāne lakṣaṇaśabdo ’yaṃ yadi nāma prayujyate
ŚlōVā.CDS.11cd: codanoktis tadā kāryaṃ tatkāryaṃ cāpi lakṣayet ||
ŚlōVā.CDS.12ab: nimittamātre śabde ca pramāṇe mukhyavṛttayoḥ
ŚlōVā.CDS.12cd: sāmānādhikaraṇyaṃ syāc codanālakṣaṇatvayoḥ ||
ŚlōVā.CDS.13ab: dravyakriyāguṇādīnāṃ dharmatvaṃ sthāpayiṣyate
ŚlōVā.CDS.13cd: teṣām aindriyakatve ’pi na tādrūpyeṇa dharmatā ||
ŚlōVā.CDS.14ab: śreyaḥsādhanatā hy eṣāṃ nityaṃ vedāt pratīyate
ŚlōVā.CDS.14cd: tādrūpyeṇa ca dharmatvaṃ tasmān nendriyagocaraḥ ||
ŚlōVā.CDS.15ab: pradarśanārtham atroktam indriyaṃ sūtrakāravat
ŚlōVā.CDS.15cd: nānyat kiñ ceti vācchedaḥ sāmānyārthaḥ prayujyate ||
ŚlōVā.CDS.16ab: tadasāmarthyasiddhyai ca punar indriyakīrtanam
ŚlōVā.CDS.16cd: kiñ ceti madhyam acchedo hetupraśne prayujyate ||
ŚlōVā.CDS.17ab: yady api tv anumānasyāpy evamādau samarthatā
ŚlōVā.CDS.17cd: vinā sambandhabodhena na tu tasyodbhavaḥ kva cit ||
ŚlōVā.CDS.18ab: na sāmānyaviśeṣābhyāṃ dharmasambandhadarśanam
ŚlōVā.CDS.18cd: liṅgasya kasya cit siddhaṃ yena syād anumānatā ||
ŚlōVā.CDS.19ab: nanu śabdo ’pi sambandhabodhānnarte pravarttate
ŚlōVā.CDS.19cd: padaṃ tat, na ca tadvācyo dharmaḥ, vākyārtha eva saḥ ||
ŚlōVā.CDS.20ab: vākyasyāvācakatvaṃ ca, padārthānāṃ ca hetutā
ŚlōVā.CDS.20cd: sambandhasyānapekṣāṇāṃ vākyārthe sthāpayiṣyate ||
ŚlōVā.CDS.21ab: nityatvāder asiddhatvād, abhyupetyocyate ’tha vā
ŚlōVā.CDS.21cd: sutarām apramāṇatvaṃ vaktṛprāmāṇyavarjanāt ||
ŚlōVā.CDS.22ab: pramāṇāntaradṛṣṭaṃ hi śabdo ’rthaṃ prāpayet sadā
ŚlōVā.CDS.22cd: smṛtivac ca svayaṃ tasya prāmāṇyaṃ nopapadyate ||
ŚlōVā.CDS.23ab: nūnaṃ tatrānubhūto ’sāvityāptoktinibandhanā
ŚlōVā.CDS.23cd: buddhiḥ sākṣād adṛṣṭe ’pi yuktārthe puruṣoktitaḥ ||
ŚlōVā.CDS.24ab: nātmīyād anyadīyād vā pratyakṣāder vinā kva cit
ŚlōVā.CDS.24cd: vacasaḥ satyatā dṛṣṭā tathā syāc codanāsv api ||
ŚlōVā.CDS.25ab: tena saty api vijñāne pratijñāder yathaiva hi
ŚlōVā.CDS.25cd: svātantryān na pramāṇatvaṃ tathā vede ’pi dṛśyatām ||
ŚlōVā.CDS.26ab: svargayāgādisambandhaviṣayā codanā mṛṣā
ŚlōVā.CDS.26cd: pratyakṣādyagatārthatvādīdṛgbuddhādivākyavat ||
ŚlōVā.CDS.27ab: yad vāptenāpraṇītatvād bālonmattādivākyavat
ŚlōVā.CDS.27cd: vyomādivac ca nityatvāt prāmāṇyasya nirākṛtiḥ ||
ŚlōVā.CDS.28ab: yadi vā puruṣādhīnaprāmāṇyāḥ sarvacodanāḥ
ŚlōVā.CDS.28cd: svato vā na pramāṇaṃ syur vākyatvāt puruṣoktivat ||
ŚlōVā.CDS.29ab: prāmāṇyaṃ vā narāpekṣaṃ sarvaśabdeṣu gamyatām
ŚlōVā.CDS.29cd: śabdaiḥ sambandhyamānatvād apramāṇyaṃ tathaiva hi ||
ŚlōVā.CDS.30ab: na syād vaktṛguṇānāṃ ced vacaḥ prāmāṇyahetutā
ŚlōVā.CDS.30cd: taddoṣair apramāṇatvaṃ kim ity asya bhaviṣyati ||
ŚlōVā.CDS.31ab: evaṃ sthite tu vedasya sati vāsati vā nare
ŚlōVā.CDS.31cd: prāmāṇyaṃ durlabhaṃ matvā nanv ity etadacūcudat ||
ŚlōVā.CDS.32ab: tatra vipratiṣiddhatvaṃ buddhavākye ’pi yujyate
ŚlōVā.CDS.32cd: tato ’pi pratyayotpattes tasmāj jātyuttaraṃ tv idam ||
ŚlōVā.CDS.33ab: sarvavijñānaviṣayam idaṃ tāvat parīkṣyatām
ŚlōVā.CDS.33cd: pramāṇatvāpramāṇatve svataḥ kiṃ parato ’tha vā ||
ŚlōVā.CDS.34ab: svato ’satām asādhyatvāt ke cid āhur dvayaṃ svataḥ
ŚlōVā.CDS.34cd: apare kāraṇotpannaguṇadoṣāvadhāraṇāt ||
ŚlōVā.CDS.35ab: svatas tāvad dvayaṃ nāsti, virodhāt, parato na ca
ŚlōVā.CDS.35cd: niḥsvabhāvatvam evaṃ hi jñānarūpe prasajyate ||
ŚlōVā.CDS.36ab: kathaṃ hy anyānapekṣasya viparītātmasambhavaḥ
ŚlōVā.CDS.36cd: kimātmakaṃ bhavet tac ca svabhāvadvayavarjitam ||
ŚlōVā.CDS.37ab: vijñānavyaktibhedena bhavec ced aviruddhatā
ŚlōVā.CDS.37cd: tathāpy anyānapekṣatve kiṃ kveti na nirūpyate ||
ŚlōVā.CDS.38ab: tasmāt svābhāvikaṃ teṣām apramāṇatvam iṣyatām
ŚlōVā.CDS.38cd: prāmāṇyañ ca parāpekṣam, atra nyāyo ’bhidhīyate ||
ŚlōVā.CDS.39ab: aprāmāṇyam avastutvān na syāt kāraṇadoṣataḥ
ŚlōVā.CDS.39cd: vastutvāt tu guṇais teṣāṃ prāmāṇyam upajanyate ||
ŚlōVā.CDS.40ab: prāmāṇyaṃ hi yadotsargāt tadabhāvo ’tha kṛtrimaḥ
ŚlōVā.CDS.40cd: tadā svapnādibodhe ’pi prāmāṇyaṃ kena vāryate ||
ŚlōVā.CDS.41ab: matpakṣe kāraṇābhāvāt prāmāṇyaṃ nopajāyate
ŚlōVā.CDS.41cd: hetumattvaprasaṅgo ’to na bhaviṣyaty avastunaḥ ||
ŚlōVā.CDS.42ab: indriyādiguṇāś cāsya kāraṇam, tadasad dvidhā
ŚlōVā.CDS.42cd: duṣṭatvād indriyādīnām abhāve ’nyatamasya vā ||
ŚlōVā.CDS.43ab: ata eva ca vo bhrāntir doṣair mithyātvadhīr iti
ŚlōVā.CDS.43cd: tadvyāptes tu guṇābhāvas tatkṛtā hy apramāṇatā ||
ŚlōVā.CDS.44ab: tasmāt kāraṇaśuddhatvaṃ jñānaprāmāṇyakāraṇam
ŚlōVā.CDS.44cd: svabhāvato ’pramāṇatvaṃ tadabhāvena lakṣyate ||
ŚlōVā.CDS.45ab: anvayavyatirekābhyām aprāmāṇyaṃ na doṣataḥ
ŚlōVā.CDS.45cd: nājñāne dṛśyate hy etatkāraṇābhāvahetuke ||
ŚlōVā.CDS.46ab: tataś ca puruṣābhāvāt sati vā śuddhyasambhavāt
ŚlōVā.CDS.46cd: nirmūlatvāt pramāṇatvaṃ codanāyāṃ na yujyate ||
ŚlōVā.CDS.47ab: svataḥ sarvapramāṇānāṃ prāmāṇyam iti gamyatām
ŚlōVā.CDS.47cd: na hi svato ’satī śaktiḥ kartum anyena śakyate ||
ŚlōVā.CDS.48ab: ātmalābhe ca bhāvānāṃ kāraṇāpekṣatā bhavet
ŚlōVā.CDS.48cd: labdhātmanāṃ svakāryeṣu pravṛttiḥ svayam eva tu ||
ŚlōVā.CDS.49ab: jāte ’pi yadi vijñāne tāvan nārtho ’vadhāryate
ŚlōVā.CDS.49cd: yāvatkāraṇaśuddhatvaṃ na pramāṇāntarād bhavet ||
ŚlōVā.CDS.50ab: tatra jñānāntarotpādaḥ pratīkṣyaḥ kāraṇāntarāt
ŚlōVā.CDS.50cd: yāvad dhi na paricchinnā śuddhis tāvad asatsamā ||
ŚlōVā.CDS.51ab: tasyāpi kāraṇe śuddhe tajjñāne syāt pramāṇatā
ŚlōVā.CDS.51cd: tasyāpy evam itīcchaś ca na kva cid vyavatiṣṭhate ||
ŚlōVā.CDS.52ab: yadā svataḥ pramāṇatvaṃ tadānyan naiva gṛhyate
ŚlōVā.CDS.52cd: nivarttatte hi mithyātvaṃ doṣājñānād ayatnataḥ ||
ŚlōVā.CDS.53ab: tasmād bodhātmakatvena prāptā buddheḥ pramāṇatā
ŚlōVā.CDS.53cd: arthānyathātvahetūtthadoṣajñānād apodyate ||
ŚlōVā.CDS.54ab: aprāmāṇyaṃ tridhā bhinnaṃ mithyātvājñānasaṃśayaiḥ
ŚlōVā.CDS.54cd: vastutvād dvividhasyātra sambhavo duṣṭakāraṇāt ||
ŚlōVā.CDS.55ab: avijñāne tu doṣāṇāṃ vyāpāro naiva kalpyate
ŚlōVā.CDS.55cd: kāraṇābhāvatas tv eva tatsiddhaṃ nastvaduktivat ||
ŚlōVā.CDS.56ab: doṣataś cāpramāṇatve svataḥprāmāṇyavādinām
ŚlōVā.CDS.56cd: guṇajñānānavasthāvan na doṣeṣu prasajyate ||
ŚlōVā.CDS.57ab: sākṣād viparyayajñānāl laghvyeva tv apramāṇatā
ŚlōVā.CDS.57cd: pūrvābādhena notpattir uttarasya hi sidhyati ||
ŚlōVā.CDS.58ab: duṣṭakāraṇabodhe tu siddhe ’pi viṣayāntare
ŚlōVā.CDS.58cd: arthāt tulyārthatāṃ prāpya bādho godohanādivat ||
ŚlōVā.CDS.59ab: tatra doṣāntarajñānaṃ bādhadhīr vā parā na cet
ŚlōVā.CDS.59cd: tadudbhūtau dvitīyasya mithyātvād ādyamānatā ||
ŚlōVā.CDS.60ab: svata eva hi tatrāpi doṣājñānāt pramāṇatā
ŚlōVā.CDS.60cd: doṣajñāne tv anutpanne na śaṅkyā niṣpramāṇatā ||
ŚlōVā.CDS.61ab: evaṃ tricaturajñānajanmano nādhikā matiḥ
ŚlōVā.CDS.61cd: prārthyate tāvataivaikaṃ svataḥ prāmāṇyam aśnute ||
ŚlōVā.CDS.62ab: śabde doṣodbhavas tāvad vaktradhīna iti sthitiḥ
ŚlōVā.CDS.62cd: tadabhāvaḥ kva cit tāvad guṇavadvaktṛkatvataḥ ||
ŚlōVā.CDS.63ab: tadguṇair apakṛṣṭānāṃ śabde saṃkrāntyasambhavāt
ŚlōVā.CDS.63cd: yadā vaktur abhāvena na syur doṣā nirāśrayāḥ ||
ŚlōVā.CDS.64ab: pauruṣeye dvayaṃ dṛṣṭaṃ doṣābhāvo guṇās tathā
ŚlōVā.CDS.64cd: prāmāṇyaṃ tatra guṇato naiva syād ity udāhṛtam ||
ŚlōVā.CDS.65ab: tasmād guṇebhyo doṣāṇām abhāvas tadabhāvataḥ
ŚlōVā.CDS.65cd: aprāmāṇyadvayāsattvaṃ tenotsargo ’napoditaḥ ||
ŚlōVā.CDS.66ab: pratyayotpattihetutvāt prāmāṇyaṃ nāpanīyate
ŚlōVā.CDS.66cd: doṣābhāvo guṇebhyaś cen nanu saivāsthitir bhavet ||
ŚlōVā.CDS.67ab: tadā tu vyāpriyante hi jñāyamānatayā guṇāḥ
ŚlōVā.CDS.67cd: doṣābhāve tu vijñeye sattāmātropakāriṇaḥ ||
ŚlōVā.CDS.68ab: tatrāpavādanirmuktir vaktrabhāvāl laghīyasī
ŚlōVā.CDS.68cd: vede tenāpramāṇatvaṃ nāśaṅkām api gacchati ||
ŚlōVā.CDS.69ab: ato vaktranadhīnatvāt prāmāṇye tadupāsanam
ŚlōVā.CDS.69cd: na yuktam, apramāṇatve kalpye tatprārthanā bhavet ||
ŚlōVā.CDS.70ab: tataś cāptāpraṇītatvaṃ na doṣāyātra jāyate
ŚlōVā.CDS.70cd: prayogāṇāṃ tu sarveṣāṃ vakṣyāmaḥ pratisādhanam ||
ŚlōVā.CDS.71ab: pauruṣeye tu vacane pramāṇāntaramūlatā
ŚlōVā.CDS.71cd: tadabhāve hi tad duṣyeditaran na kadā cana ||
ŚlōVā.CDS.72ab: tenetaraiḥ pramāṇair yā codanānām asaṅgatiḥ
ŚlōVā.CDS.72cd: tayaiva syāt pramāṇatvam anuvādatvam anyathā ||
ŚlōVā.CDS.73ab: anyasyāpi pramāṇatve saṅgatir naiva kāraṇam
ŚlōVā.CDS.73cd: tulyārthānāṃ vikalpyatvād ekaṃ tatra hi bodhakam ||
ŚlōVā.CDS.74ab: yatrāpi syāt paricchedaḥ pramāṇair uttaraiḥ punaḥ
ŚlōVā.CDS.74cd: nūnaṃ tatrāpi pūrveṇa so ’rtho nāvadhṛtas tathā ||
ŚlōVā.CDS.75ab: saṅgatyā yadi ceṣyeta pūrvapūrvapramāṇatā
ŚlōVā.CDS.75cd: pramāṇāntaram icchanto na vyavasthāṃ labhemahi ||
ŚlōVā.CDS.76ab: kasya cit tu yadīṣyeta svata eva pramāṇatā
ŚlōVā.CDS.76cd: prathamasya tathābhāve pradveṣaḥ kiṃnibandhanaḥ ||
ŚlōVā.CDS.77ab: śrotradhīś cāpramāṇaṃ syād itarābhir asaṅgateḥ
ŚlōVā.CDS.77cd: syāc cet tajjanitenaiva jñānenānyena saṅgatiḥ ||
ŚlōVā.CDS.78ab: vede ’pi śatakṛtvaḥ syād buddhir uccāraṇānugā
ŚlōVā.CDS.78cd: sādhanāntarajanyā tu buddhir nāsti dvayor api ||
ŚlōVā.CDS.79ab: yathā tv ekendriyādhīnajñānāntaranibandhanā
ŚlōVā.CDS.79cd: saṅgatiḥ kāraṇaṃ prāptā tathā vede ’pi kalpyatām ||
ŚlōVā.CDS.80ab: tasmād dṛḍhaṃ yadutpannaṃ nāpi saṃvādamṛcchati
ŚlōVā.CDS.80cd: jñānāntareṇa vijñānaṃ tatpramāṇaṃ pratīyatām ||
ŚlōVā.CDS.81ab: na cānumānataḥ sādhyā śabdādīnāṃ pramāṇatā
ŚlōVā.CDS.81cd: sarvasyaiva hi mā prāpat pramāṇāntarasādhyatā ||
ŚlōVā.CDS.82ab: nanu pramāṇam ityevaṃ pratyakṣādi na gṛhyate
ŚlōVā.CDS.82cd: na cetthamagṛhītena vyavahāro ’vakalpate ||
ŚlōVā.CDS.83ab: prāmāṇyaṃ grahaṇāt pūrvaṃ svarūpeṇaiva saṃsthitam
ŚlōVā.CDS.83cd: nirapekṣaṃ svakāryeṣu gṛhyate pratyayāntaraiḥ ||
ŚlōVā.CDS.84ab: tenāsya jñāyamānatvaṃ prāmāṇye nopayujyate
ŚlōVā.CDS.84cd: viṣayānubhāvo hy atra pūrvasmād eva labhyate ||
ŚlōVā.CDS.85ab: apramāṇaṃ punaḥ svārthagrāhakaṃ syāt svarūpataḥ
ŚlōVā.CDS.85cd: nivṛttis tasya mithyātve nāgṛhīte parair bhavet ||
ŚlōVā.CDS.86ab: na hy arthasyātathābhāvaḥ pūrveṇārthas tathātvavat
ŚlōVā.CDS.86cd: tatrāpy arthānyathābhāve dhīr yad vā duṣṭakāraṇe ||
ŚlōVā.CDS.87ab: tāvataiva ca mithyātvaṃ gṛhyate nānyahetukam
ŚlōVā.CDS.87cd: utpattyavasthaṃ caivedaṃ pramāṇam iti mīyate ||
ŚlōVā.CDS.88ab: ato yatrāpi mithyātvaṃ parebhyaḥ pratipādyate
ŚlōVā.CDS.88cd: tatrāpy etad dvayaṃ vācyaṃ na tu sādharmyamātrakam ||
ŚlōVā.CDS.89ab: codanārthānyathābhāvaṃ kurvataś cānumānataḥ
ŚlōVā.CDS.89cd: tajjñānenaiva yo bādhaḥ sa kathaṃ vinivāryate ||
ŚlōVā.CDS.90ab: tanmithyātvād abādhaś cet, prāptam anyonyasaṃśrayam
ŚlōVā.CDS.90cd: nānumānād ato ’nyad dhi bādhakaṃ kiñ cid asti te ||
ŚlōVā.CDS.91ab: na cānyair agrahe ’rthasya syād abhāvo rasādivat
ŚlōVā.CDS.91cd: teṣāṃ jihvādibhir yasmān niyamo grahaṇe ’sti hi ||
ŚlōVā.CDS.92ab: taddhiyaivārthabodhaś cet, tādṛgdharme bhaviṣyati
ŚlōVā.CDS.92cd: mamāsiddham idaṃ kin tu vedāj jāte ’vabodhane ||
ŚlōVā.CDS.93ab: vaktuṃ na dveṣamātreṇa yujyate satyavādinā
ŚlōVā.CDS.93cd: dveṣād asammatatvād vā na ca syād apramāṇatā ||
ŚlōVā.CDS.94ab: na cātmecchābhyanujñābhyāṃ prāmāṇyam avakalpate
ŚlōVā.CDS.94cd: agnidāhādiduḥkhasya na hy apratyakṣateṣyate ||
ŚlōVā.CDS.95ab: na cābhilāpikaṃ jñānaṃ prāmāṇyenāvadhāryate
ŚlōVā.CDS.95cd: tasmād ālokavad vede sarvasādhāraṇe sati ||
ŚlōVā.CDS.96ab: naivaṃ vipratipattavyam, bauddhāder vakṣyate ’ntaram
ŚlōVā.CDS.96cd: puruṣāśaktitas tatra sāpavādatvasambhavaḥ ||
ŚlōVā.CDS.97ab: vedasyāpauruṣeyatve siddhā tv evaṃ pramāṇatā
ŚlōVā.CDS.97cd: kartṛmattve tu vedasya samyaṅmithyātvavādibhiḥ ||
ŚlōVā.CDS.98ab: kartā guṇāś ca doṣāś ca mahājanaparigrahaḥ
ŚlōVā.CDS.98cd: evamādi vinā yuktyā kalpyam, mīmāṃsakaiḥ punaḥ ||
ŚlōVā.CDS.99ab: idānīm iva sarvatra dṛṣṭān nādhikam iṣyate
ŚlōVā.CDS.99cd: evambhūtasya vedasya jñānotpattiṃ prakurvataḥ ||
ŚlōVā.CDS.100ab: svarūpaviparītatvasaṃśayau bhāṣyavāritau
ŚlōVā.CDS.100cd: nivārayiṣyate cāpi duṣṭakāraṇakalpanā ||
ŚlōVā.CDS.101ab: puruṣābhāvatas tena taddvāreṇāpy aśaṅkitau
ŚlōVā.CDS.101cd: tathā satyatathābhāvo buddhyanutpattim āśritaḥ ||
ŚlōVā.CDS.102ab: tatra vipratiṣiddhatvaṃ bravītītyevamādinā
ŚlōVā.CDS.102cd: yathādṛṣṭārthavāditvaṃ tac cet pratyayitāditi ||
ŚlōVā.CDS.103ab: indriyeti tu mūlaṃ ced asyāstītyevam abravīt
ŚlōVā.CDS.103cd: draṣṭṛtvasatyavāditve tac cet pratyayitāditi ||
ŚlōVā.CDS.104ab: dṛśyamānārthavāditve syād anāptoktisatyatā
ŚlōVā.CDS.104cd: evaṃ tv ekāṅgavaikalyāt pratyudāharaṇasthitiḥ ||
ŚlōVā.CDS.105ab: ekaikābhāvamātre syād āptatvaindriyakatvayoḥ
ŚlōVā.CDS.105cd: apratyayitapakṣe syād aindriyasyāpy asatyatā ||
ŚlōVā.CDS.106ab: anindriyatvapakṣe vā satpratyayitabhāṣitam
ŚlōVā.CDS.106cd: vyāhatagranthataivaṃ syāt, tasmāt pūrveṇa satyatā ||
ŚlōVā.CDS.107ab: pareṇa mūlasadbhāva indriyeṇa tu darśitaḥ
ŚlōVā.CDS.107cd: aprāmāṇyanivṛttyarthaṃ doṣābhāvopavarṇanam ||
ŚlōVā.CDS.108ab: guṇāt prāmāṇyam ityevaṃ tatpūrvaṃ sunirākṛtam
ŚlōVā.CDS.108cd: pūrvatra pratiṣiddhatvān naitat prāmāṇyakāraṇam ||
ŚlōVā.CDS.109ab: samuccayārtho vāśabdaḥ pūrvasmin, uttaratra ca
ŚlōVā.CDS.109cd: vikalpenobhayor āha pratyudāharaṇe pṛthak ||
ŚlōVā.CDS.110ab: śakye ’py asatye mithyātvaṃ dṛṣṭaṃ satye ’py aśaktike
ŚlōVā.CDS.110cd: nānena vacaneneha sarvajñatvanirākriyā ||
ŚlōVā.CDS.111ab: vacanād ṛta ityevam apavādo hi saṃśritaḥ
ŚlōVā.CDS.111cd: yadi ṣaḍbhiḥ pramāṇaiḥ syāt sarvajñaḥ kena vāryate ||
ŚlōVā.CDS.112ab: ekena tu pramāṇena sarvajño yena kalpyate
ŚlōVā.CDS.112cd: nūnaṃ sa cakṣuṣā sarvān rasādīn pratipadyate ||
ŚlōVā.CDS.113ab: yajjātīyaiḥ pramāṇais tu yajjātīyārthadarśanam
ŚlōVā.CDS.113cd: bhaved idānīṃ lokasya tathā kālāntare ’py abhūt ||
ŚlōVā.CDS.114ab: yatrāpy atiśayo dṛṣṭaḥ sa svārthānatilaṅghanāt
ŚlōVā.CDS.114cd: dūrasūkṣmādidṛṣṭau syān na rūpe śrotravṛttitā ||
ŚlōVā.CDS.115ab: bhaviṣyati na dṛṣṭaṃ ca pratyakṣasya manāgapi
ŚlōVā.CDS.115cd: sāmarthyam, nānumānāder liṅgādirahite kva cit ||
ŚlōVā.CDS.116ab: sarvajñakalpanānyais tu vede cāpauruṣeyatā
ŚlōVā.CDS.116cd: tulyatā kalpitā yena tenedaṃ sampradhāryatām ||
ŚlōVā.CDS.117ab: sarvajño dṛśyate tāvan nedānīm asmadādibhiḥ
ŚlōVā.CDS.117cd: nirākaraṇavacchakyā na cāsīd iti kalpanā ||
ŚlōVā.CDS.118ab: na cāgamena sarvajñaḥ, tadīye ’nyonyasaṃśrayāt
ŚlōVā.CDS.118cd: narāntarapraṇītasya prāmāṇyaṃ gamyate katham ||
ŚlōVā.CDS.119ab: na cāpy evamparo nityaḥ śakyo labdhum ihāgamaḥ
ŚlōVā.CDS.119cd: nityaś ced arthavādatvaṃ tatpare syād anityatā ||
ŚlōVā.CDS.120ab: āgamasya ca nityatve siddhe tatkalpanā vṛthā
ŚlōVā.CDS.120cd: yatas taṃ pratipadyante dharmam eva tato narāḥ ||
ŚlōVā.CDS.121ab: yo ’pīndriyārthasambandhaviṣaye satyavāditām
ŚlōVā.CDS.121cd: dṛṣṭvā tadvacanatvena śraddheye ’rthe ’pi kalpayet ||
ŚlōVā.CDS.122ab: tenāpi pāratantryeṇa bādhitā syāt pramāṇatā
ŚlōVā.CDS.122cd: prāmāṇyaṃ cet svayaṃ tasya kāpekṣānyendriyādiṣu ||
ŚlōVā.CDS.123ab: yathaivātrendriyādibhyaḥ paricchedāt pramāṇatā
ŚlōVā.CDS.123cd: śraddheye ’pi tathaiva syān na svātantryeṇa labhyate ||
ŚlōVā.CDS.124ab: yathā ca teṣāṃ satyatvaṃ sidhyaty etena hetunā
ŚlōVā.CDS.124cd: tathānyānavabuddhārthaprāmāṇyābhāvasādhanam ||
ŚlōVā.CDS.125ab: aśraddheyārthasatyatvaṃ śraddheye cāpy asatyatā
ŚlōVā.CDS.125cd: pūrvajñānānuvāditvaṃ dṛṣṭāntavad iheṣyatām ||
ŚlōVā.CDS.126ab: api cālaukikārthatve sati puṃvākyahetukam
ŚlōVā.CDS.126cd: mithyātvaṃ bauddhavākyānāṃ syād anyonyaṃ sapakṣataḥ ||
ŚlōVā.CDS.127ab: dharmādharmātiriktārthe prāmāṇyaṃa ca prasajyate
ŚlōVā.CDS.127cd: sāṃkhyādiṣu ca jīvatsu dṛṣṭānto durlabho ’sya ca ||
ŚlōVā.CDS.128ab: alaukikārthavācitvaṃ nṛvākyatve satīti ca
ŚlōVā.CDS.128cd: parasparam apekṣyaiva bauddhādeḥ syān mṛṣārthatā ||
ŚlōVā.CDS.129ab: vaded evaṃ ca yo nāma vādī prathamasaṅgataḥ
ŚlōVā.CDS.129cd: tasyāpi hetuḥ syād eṣa bhavantaṃ pratyasaṃśayam ||
ŚlōVā.CDS.130ab: buddhādīnām asarvajñam iti satyaṃ vaco mama
ŚlōVā.CDS.130cd: maduktatvād yathaivāgnir uṣṇo bhāsvara ity api ||
ŚlōVā.CDS.131ab: pratyakṣaṃ ca maduktatvaṃ tvayā sādhyā taduktatā
ŚlōVā.CDS.131cd: tena hetur madīyaḥ syāt sandigdhāsiddhatā tava ||
ŚlōVā.CDS.132ab: pratyakṣādyavisaṃvādi prameyatvādi yasya ca
ŚlōVā.CDS.132cd: sadbhāvavāraṇe śaktaṃ ko nu taṃ kalpayiṣyati ||
ŚlōVā.CDS.133ab: na cāpi smṛtyavicchedāt sarvajñaḥ parikalpyate
ŚlōVā.CDS.133cd: vigānāt, chinnamūlatvāt, kaiś cid eva parigrahāt ||
ŚlōVā.CDS.134ab: sarvajño ’sāv iti hy eva tatkāle tu bubhutsubhiḥ
ŚlōVā.CDS.134cd: tajjñānajñeyavijñānarahitair gamyate katham ||
ŚlōVā.CDS.135ab: kalpanīyāś ca sarvajñā bhaveyur bahavas tava
ŚlōVā.CDS.135cd: ya eva syād asarvajñaḥ sa sarvajñaṃ na budhyate ||
ŚlōVā.CDS.136ab: sarvajño ’navabuddhaś ca yenaiva syān na taṃ prati
ŚlōVā.CDS.136cd: tadvākyānāṃ pramāṇatvaṃ mūlājñāne ’nyavākyavat ||
ŚlōVā.CDS.137ab: rāgādirahite cāsmin nirvyāpāre vyavasthite
ŚlōVā.CDS.137cd: deśanānyapraṇītaiva syād ṛte pratyavekṣaṇāt ||
ŚlōVā.CDS.138ab: sānnidhyamātratas tasya puṃsaścintāmaṇer iva
ŚlōVā.CDS.138cd: niḥsaranti yathākāmaṃ kuḍyādibhyo ’pi deśanāḥ ||
ŚlōVā.CDS.139ab: evamādyucyamānaṃ tu śraddadhānasya śobhate
ŚlōVā.CDS.139cd: kuḍyādiniḥsṛtatvāc ca nāśvāso deśanāsu naḥ ||
ŚlōVā.CDS.140ab: kin nu buddhapraṇītāḥ syuḥ kimu kaiś cid durātmabhiḥ
ŚlōVā.CDS.140cd: adṛśyair vipralambhārthaṃ piśācādibhir īritāḥ ||
ŚlōVā.CDS.141ab: evaṃ yaiḥ kevalaṃ jñānam indriyādyanapekṣiṇaḥ
ŚlōVā.CDS.141cd: sūkṣmātītādiviṣayaṃ jīvasya parikalpitam ||
ŚlōVā.CDS.142ab: narte tadāgamāt sidhyen na ca tenāgamo vinā
ŚlōVā.CDS.142cd: dṛṣṭānto ’pi na tasyānyo nṛṣu kaś cit pravartate ||
ŚlōVā.CDS.143ab: nityāgamāvabodho ’pi pratyākhyeyo ’nayā diśā
ŚlōVā.CDS.143cd: na hi tatrāpi visrambho dṛṣṭo ’nena kṛto ’tha vā ||
ŚlōVā.CDS.144ab: sarvadā cāpi puruṣāḥ prāyeṇānṛtavādinaḥ
ŚlōVā.CDS.144cd: yathādyatve na visrambhas tathātītārthakīrtane ||
ŚlōVā.CDS.145ab: svapnādijñānavac cāpi pratyayo ’syāgamārthayoḥ
ŚlōVā.CDS.145cd: bhaved iti saśaṅkānāṃ prāmāṇyaṃ gamyate katham ||
ŚlōVā.CDS.146ab: puruṣātiśayaś ceṣṭaḥ saiva cāgamanityatā
ŚlōVā.CDS.146cd: kalpitaṃ smaraṇaṃ cāsya janmāntaranibandhanam ||
ŚlōVā.CDS.147ab: grāhyatve cāgamasyaivaṃ dveṣo ’rthagrahaṇe vṛthā
ŚlōVā.CDS.147cd: yo hy anuccāritaṃ śabdaṃ gahṇātyarthe ’sya kā kathā ||
ŚlōVā.CDS.148ab: pumāṃs tāvat svatantraḥ syād arthagrahaṇavādinām
ŚlōVā.CDS.148cd: āgamapratibhāne tu pāratantryaṃ dvayor api ||
ŚlōVā.CDS.149ab: anekapuruṣasthatvād ekatraiva ca janmani
ŚlōVā.CDS.149cd: grahaṇasmaraṇād vede na svātantryaṃ vihanyate ||
ŚlōVā.CDS.150ab: anyathākaraṇe cāsya bahubhyaḥ syān nivāraṇam
ŚlōVā.CDS.150cd: ekasya pratibhānaṃ tu kṛtakān na viśiṣyate ||
ŚlōVā.CDS.151ab: ataś ca sampradāye ca naikaḥ puruṣa iṣyate
ŚlōVā.CDS.151cd: bahavaḥ paratantrāḥ syuḥ sarve hy adyatvavannarāḥ ||
ŚlōVā.CDS.152ab: evaṃ ca kalpayantyanye yāvadāgamasiddhaye
ŚlōVā.CDS.152cd: tāvan na kalpayaty etat samatvaṃ jaimineḥ paraiḥ ||
ŚlōVā.CDS.153ab: na hi dṛṣṭādhikaṃ kiñ cit prāmāṇye tena kalpyate
ŚlōVā.CDS.153cd: aprāmāṇyanimitteṣu parasyādṛṣṭakalpanā ||
ŚlōVā.CDS.154ab: dṛṣṭaprāmāṇyabādhaś ca nāstikasya prasajyate
ŚlōVā.CDS.154cd: utpanne sati vijñāne balād bādhaprakalpanā ||
ŚlōVā.CDS.155ab: sādhite puruṣābhāve nirdoṣajñānajanmanaḥ
ŚlōVā.CDS.155cd: pratyakṣān nāstikair vācyo viśeṣaś codanādhiyaḥ ||
ŚlōVā.CDS.156ab: upadeśo ’nyathā na syād atīndriyanidandhanaḥ
ŚlōVā.CDS.156cd: tasya kartrā na ced dṛṣṭaḥ so ’rtha ity arthakalpanā ||
ŚlōVā.CDS.157ab: yad vānumānam evedam upadeśitvam ucyate
ŚlōVā.CDS.157cd: dṛṣṭārthapūrvatāvyāptam, vyatireko ’sya nanv iti ||
ŚlōVā.CDS.158ab: anyathāpy upapannatvaṃ vyāmohād iti kathyate
ŚlōVā.CDS.158cd: liṅgasya vyabhicāro vā bālavākyanidarśanāt ||
ŚlōVā.CDS.159ab: vedāj jñātvopadiṣṭaṃ ced ityevaṃ siddhasādhanam
ŚlōVā.CDS.159cd: vedād apītyanenoktam, manvādeś caitad iṣyate ||
ŚlōVā.CDS.160ab: anyathā saṃvidāno ’pi vivakṣaty anyathā yataḥ
ŚlōVā.CDS.160cd: tasmād ekāntato nāsti puṃvākyāt taddhiyāṃ gatiḥ ||
ŚlōVā.CDS.161ab: bhrāntasyānyavivakṣāyām anyad vākyaṃ ca dṛśyate
ŚlōVā.CDS.161cd: yathāvivakṣam apy etat tasmān naiva pravartate ||
ŚlōVā.CDS.162ab: vaktṛdhīr āptavākyeṣu gamyate, anyatra viplutiḥ
ŚlōVā.CDS.162cd: tenotsargāpavādābhyāṃ vacasaḥ śaktir ucyate ||
ŚlōVā.CDS.163ab: padārtharacanāyatto vākyārthapratyayodbhavaḥ
ŚlōVā.CDS.163cd: vivakṣāpūrvavijñānavaśāc ca racanākṛtiḥ ||
ŚlōVā.CDS.164ab: vivakṣāntarayuktā hi kurvāṇā racanāntaram
ŚlōVā.CDS.164cd: āvāpodvāpabhedena dṛśyante ’rtheṣu mānavāḥ ||
ŚlōVā.CDS.165ab: tenārthapratyayotpāde śroturjāte ’pi vākyataḥ
ŚlōVā.CDS.165cd: jñāto nūnam aneneti vakturjñāne matir bhavet ||
ŚlōVā.CDS.166ab: āptoktikāraṇaṃ kañ cid anuyuṅkte naraṃ yadā
ŚlōVā.CDS.166cd: tadā ca nirdiśatyāptaṃ sa jānātyetad ityasau ||
ŚlōVā.CDS.167ab: tajjñānāntaritatvāc ca śabdās tāvad udāsate
ŚlōVā.CDS.167cd: prāmāṇyasthāpanaṃ tu syād vaktṛdhīhetusambhavāt ||
ŚlōVā.CDS.168ab: arthe pūrvapratīte ’pi niścayo hi tadāśrayaḥ
ŚlōVā.CDS.168cd: tenārthajñānagamyāpi prāmāṇye saiva pūrvabhāk ||
ŚlōVā.CDS.169ab: ato ’tra puṃnimittatvād upapannā mṛṣārthatā
ŚlōVā.CDS.169cd: na tu syāt tatsvabhāvatvaṃ vede vakturabhāvataḥ ||
ŚlōVā.CDS.170ab: tadbuddhyantarayor nāstīty artho ’rthaiś ca pratīyate
ŚlōVā.CDS.170cd: ato na jñānapūrvatvam apekṣyaṃ nāyathārthatā ||
ŚlōVā.CDS.171ab: apramāṇatvasiddhau vā dṛṣṭānto ya udāhṛtaḥ
ŚlōVā.CDS.171cd: buddhādivacanaṃ tasya sādhyenāsaṅgatocyate ||
ŚlōVā.CDS.172ab: teṣām api hi yat kāryaṃ pūrvatra pratipāditam
ŚlōVā.CDS.172cd: tatra samyaktvam arthe tu vyāpāro naiva vidyate ||
ŚlōVā.CDS.173ab: svavyāpārātirikte ’rthe vedasyāpi mṛṣārthatā
ŚlōVā.CDS.173cd: pūrvapakṣārthavattvena prasaktā siddhasādhyatā ||
ŚlōVā.CDS.174ab: ajñātvaivamabhiprāyaṃ kṛtakākṛtakatvayoḥ
ŚlōVā.CDS.174cd: satyamithyātvahetūktimātrajñānāt paro ’bravīt ||
ŚlōVā.CDS.175ab: nanu sāmānyatodṛṣṭam, nānyatvād ityadūṣaṇam
ŚlōVā.CDS.175cd: anyatvād eva dṛṣṭānto na hi pakṣe sapakṣatā ||
ŚlōVā.CDS.176ab: tasmād ayam abhiprāyo bhāṣyakārasya varṇyate
ŚlōVā.CDS.176cd: abhyupetyārthaviṣayaṃ vākyavyāpāram ucyate ||
ŚlōVā.CDS.177ab: yadi syād vyavadhāne ’pi vākyārthāpekṣayānṛtam
ŚlōVā.CDS.177cd: dṛṣṭānto nṛvaco ’trāpi hetuḥ sādhāraṇo bhavet ||
ŚlōVā.CDS.178ab: satyeṣv api hi dṛṣṭaiva paurṣeyeṣu vākyatā
ŚlōVā.CDS.178cd: atīndriye ’pi kiñ cid dhi satyaṃ dṛṣṭaṃ yadṛcchayā ||
ŚlōVā.CDS.179ab: nānyatvād iti cānena paroktād anyatocyate
ŚlōVā.CDS.179cd: anyo hy eṣa tadābhāsaḥ, vipakṣaṃ vānyam abravīt ||
ŚlōVā.CDS.180ab: yad vānyasmād visaṃvādān mithyātvaṃ tatra na tv iha
ŚlōVā.CDS.180cd: viṣayasyāpi cānyatvāt sādhanāsaṅgataiva sā ||
ŚlōVā.CDS.181ab: na hy anyasyeti naikasmin mṛṣārthe ’nyamṛṣārthatā
ŚlōVā.CDS.181cd: vivakṣāyā mṛṣārthatve na ca vākye mṛṣārthatā ||
ŚlōVā.CDS.182ab: śyāmatve puṃstvavac caitat sādhāraṇye nidarśanam
ŚlōVā.CDS.182cd: parokter vāpi duṣṭatvād vikalpasamam ucyate ||
ŚlōVā.CDS.183ab: yad vā pramāṇam evedaṃ samyaktve ’nyatvam ucyate
ŚlōVā.CDS.183cd: dhiruddhāvyabhicāritvaṃ bādho vāpy anumānataḥ ||
ŚlōVā.CDS.184ab: codanājanitā buddhiḥ pramāṇaṃ doṣavarjitaiḥ
ŚlōVā.CDS.184cd: kāraṇair janyamānatvāl liṅgāptoktyakṣabuddhivat ||
ŚlōVā.CDS.185ab: tathānāptāpraṇītoktijanyatvād bādhavarjanāt
ŚlōVā.CDS.185cd: deśakālādibhedādau cāptoktipratyayo yathā ||
ŚlōVā.CDS.186ab: akartṛkatvasiddhyā ca hetutvaṃ sādhayiṣyate
ŚlōVā.CDS.186cd: evamādyavabudhyāyaṃ nānyatvād ity avocata ||
ŚlōVā.CDS.187ab: pratyakṣas tv iti dārḍhyaṃ vā prāthamyaṃ vāpi lakṣayet
ŚlōVā.CDS.187cd: svarūpataḥ pramāṇatvaṃ mithyātvaṃ pararūpataḥ ||
ŚlōVā.CDS.188ab: jñānābhāvaś ca mithyātvaṃ dvayasyāsambhavād yadi
ŚlōVā.CDS.188cd: pratyakṣaṃ tatpareṣāṃ ca siddham asyānumānataḥ ||
ŚlōVā.CDS.189ab: yathā ca tava mithyātvaṃ sādhanaṃ sādhayed idam
ŚlōVā.CDS.189cd: tathā ca bādhakādhīnaṃ mithyātvam api sādhayet ||
ŚlōVā.CDS.190ab: dharma ity upasaṃhārye yacchreyaskarabhāṣaṇam
ŚlōVā.CDS.190cd: taddharmapadavācyārthanirūpaṇavivakṣayā ||
ŚlōVā.CDS.191ab: śreyo hi puruṣaprītiḥ sā dravyaguṇakarmabhiḥ
ŚlōVā.CDS.191cd: codanālakṣaṇaiḥ sādhyā tasmāt teṣv eva dharmatā ||
ŚlōVā.CDS.192ab: anyat sādhyam adṛṣṭvaiva yāgādīnanuniṣṭhataḥ
ŚlōVā.CDS.192cd: dhārmikatvasamākhyānaṃ tadyogād iti gamyate ||
ŚlōVā.CDS.193ab: paśvādīni ca dharmasya phalānīti vyavasthitam
ŚlōVā.CDS.193cd: citrāgodohanādīnāṃ tāny uktāni phalāni ca ||
ŚlōVā.CDS.194ab: tasmāt teṣv eva dharmatvam, dhrmāṇīti ca darśanāt
ŚlōVā.CDS.194cd: liṅgasaṃkhyāvinirmukto dharmaśabdo nidarśanam ||
ŚlōVā.CDS.195ab: antaḥkaraṇavṛttau vā vāsanāyāṃ ca cetasaḥ
ŚlōVā.CDS.195cd: pudgaleṣu ca puṇyeṣu nṛguṇe ’pūrvajanmani ||
ŚlōVā.CDS.196ab: prayogo dharmaśabdasya na dṛṣṭaḥ na ca sādhanam
ŚlōVā.CDS.196cd: puruṣārthasya te jñātuṃ śakyante codanādibhiḥ ||
ŚlōVā.CDS.197ab: na ca vastvantaraṃ śakyam apūrvaṃ svargayāgayoḥ
ŚlōVā.CDS.197cd: jñātuṃ sādhanabhūtaṃ vā sādhyaṃ vā nāpy ato ’nyathā ||
ŚlōVā.CDS.198ab: śrutasādhanasādhyatvatyāgenāśrutakalpanā
ŚlōVā.CDS.198cd: prasajyetāsya tādrūpye vyatireke tv arūpatā ||
ŚlōVā.CDS.199ab: tasmāt phale pravṛttasya yāgādeḥ śaktimātrakam
ŚlōVā.CDS.199cd: utpattau vāpi paśvāder apūrvaṃ na tataḥ pṛthak ||
ŚlōVā.CDS.200ab: śaktayaḥ sarvabhāvānāṃ bhāvaśabdair viśeṣataḥ
ŚlōVā.CDS.200cd: nopākhyāyanta ityevaṃ nāpūrvaṃ dharmaśabdatā ||
ŚlōVā.CDS.201ab: purastāc codanāśabdo vidhāv eva vyavasthitaḥ
ŚlōVā.CDS.201cd: na ca tallakṣaṇā hiṃsā pratyudāharaṇaṃ katham ||
ŚlōVā.CDS.202ab: codanālakṣaṇo yaś ca śyenādir hi gamyate
ŚlōVā.CDS.202cd: niṣedhābhāvatas tasya kathaṃ brūyād anarthatā ||
ŚlōVā.CDS.203ab: yady api syād vidhispṛṣṭe niṣedho naiva tādṛśaḥ
ŚlōVā.CDS.203cd: vijñāyate hy anarthatvaṃ ṣoḍaśigrahaṇādivat ||
ŚlōVā.CDS.204ab: codanālakṣaṇaṃ coktvā niṣiddhatvād virudhyate
ŚlōVā.CDS.204cd: śyenādāv upadiṣṭe ca hiṃsā hīti na yujyate ||
ŚlōVā.CDS.205ab: hiṃsā hi phalam eteṣāṃ bhinnā tebhyaḥ svarūpataḥ
ŚlōVā.CDS.205cd: sā hi prāṇaviyogātmā śyenas tatrāsivatpṛthak ||
ŚlōVā.CDS.206ab: upadeśābhidhānaṃ ca nāvidheye ’vakalpate
ŚlōVā.CDS.206cd: śyenāder avidhāne ca kasyānyasya vidheyatā ||
ŚlōVā.CDS.207ab: sarvatrāvasthito nyāyo bhāvanāṃśadvaye vidhiḥ
ŚlōVā.CDS.207cd: sa bādhyeta, iha ye cāmī jyotiṣṭomādayo matāḥ ||
ŚlōVā.CDS.208ab: dharmatvena na te ’pi syur hiṃsāsādhanakā hi te
ŚlōVā.CDS.208cd: na cāvidhīyamānasya phalatatsādhanāṅgatā ||
ŚlōVā.CDS.209ab: sādhanatvena vihitaṃ na cāvihitam ucyate
ŚlōVā.CDS.209cd: sādhyatvena vidhānaṃ tu naiveṣṭaṃ lokavedayoḥ ||
ŚlōVā.CDS.210ab: tenaivamarthaśabdasya prayojanam ihocyate
ŚlōVā.CDS.210cd: pravṛttau vā nivṛttau vā yā śabdaśravaṇena dhīḥ ||
ŚlōVā.CDS.211ab: sā codaneti sāmānyaṃ lakṣaṇaṃ hṛdaye sthitam
ŚlōVā.CDS.211cd: pravartakagṛhītis tu syād udāharaṇārthatā ||
ŚlōVā.CDS.212ab: tātparye hy arthaśabdasya neyaṃ vyākhyopapadyate
ŚlōVā.CDS.212cd: arthagrahaṇalabhyaṃ vā tatpravartakabhāṣaṇam ||
ŚlōVā.CDS.213ab: dharme pramāṇabhūtāyās tad vā lakṣaṇam uktavān
ŚlōVā.CDS.213cd: evaṃ sati vidhibhyaḥ syād vidheyārthāvadhāraṇam ||
ŚlōVā.CDS.214ab: niṣedhebhyo niṣedhyānām anarthatvena nirṇayaḥ
ŚlōVā.CDS.214cd: tenārthagrahaṇenoktā vidheyasyeha dharmatā ||
ŚlōVā.CDS.215ab: niṣedhyānām anarthatvam arthasiddhaṃ na sūtritam
ŚlōVā.CDS.215cd: tasmād ubhayam ityatra vidheyapratiṣedhyayoḥ ||
ŚlōVā.CDS.216ab: yāgādibrahmahatyādivargayoḥ syān nidarśanam
ŚlōVā.CDS.216cd: śyenādīnāṃ vidheyatvādiṣṭasyāpi ca sādhanāt ||
ŚlōVā.CDS.217ab: upacārādanarthatvaṃ phaladvāreṇa varṇyate
ŚlōVā.CDS.217cd: pratiṣiddhā hi setyatra sphuṭam etat kariṣyate ||
ŚlōVā.CDS.218ab: hiṃsā hīti ca yac cāpi brūte nābhicared iti
ŚlōVā.CDS.218cd: śyenādīnāṃ svarūpe tu nottaragranthasaṅgatiḥ ||
ŚlōVā.CDS.219ab: vihitatvān niṣedhasya pravṛttis teṣu durlabhā
ŚlōVā.CDS.219cd: yadā tu codanāśabdo vidhāveva vyavasthitaḥ ||
ŚlōVā.CDS.220ab: tadobhayādiko granthaḥ sadhyasādhanasaṃśritaḥ
ŚlōVā.CDS.220cd: sādhyasādhanasambandhe vidhinā pratipādite ||
ŚlōVā.CDS.221ab: lakṣyamāṇatvam ubhayoḥ, dvividhaṃ ca phalaṃ kratoḥ
ŚlōVā.CDS.221cd: svargādi prāpyate tatra pratiṣedhānatikramāt ||
ŚlōVā.CDS.222ab: atikrameṇa hiṃsādi, śāstrāntaranirīkṣayā
ŚlōVā.CDS.222cd: phalāṃśe bhāvanāyāś ca pratyayo na vidhāyakaḥ ||
ŚlōVā.CDS.223ab: vakṣyate, jaiminiś cāha tasya lipsārthalakṣaṇā
ŚlōVā.CDS.223cd: tena sāmānyataḥ prāpto vidhinā na nivāritaḥ ||
ŚlōVā.CDS.224ab: phalāṃśopanipātinyā hiṃsāyāḥ pratiṣedhakaḥ
ŚlōVā.CDS.224cd: anarthaprāptihetutvaṃ bodhyate tatra yady api ||
ŚlōVā.CDS.225ab: śyenasvarūpaṃ nānarthas tatphalasya tv anarthatā
ŚlōVā.CDS.225cd: parastūbhayam ityādeḥ phalasyāpi vidheyatām ||
ŚlōVā.CDS.226ab: bhāvanāntargatatvād vā matvānarthatvam ākṣipat
ŚlōVā.CDS.226cd: naivetyetāvatā cāsya vidheyatvanirākriyā ||
ŚlōVā.CDS.227ab: kiṃ vidheyam idānīṃ syād āha śyenādayas tv iti
ŚlōVā.CDS.227cd: praśnāpākaraṇe cātra tavyo vidhivivakṣayā ||
ŚlōVā.CDS.228ab: prayukto na tu sādhye ’rthe, dvaye ’py anupayogataḥ
ŚlōVā.CDS.228cd: anarthasyāpi sādhyatvam avidheyasya hīṣyate ||
ŚlōVā.CDS.229ab: sādhyatvarahite ceṣṭā vidheye nityam arthatā
ŚlōVā.CDS.229cd: śatuś ca lakṣaṇārthatvaṃ teṣāṃ cāpy upadeśanam ||
ŚlōVā.CDS.230ab: bruvan sphuṭīkarotīṣṭam upadeśo hi nānyathā
ŚlōVā.CDS.230cd: vidhitvamādiśabdāt syād itikartavyatāsv api ||
ŚlōVā.CDS.231ab: tasmāt phalāṃśe yā hiṃsā vaidikī sā niṣidhyate
ŚlōVā.CDS.231cd: aṃśadvaye tu yā nāma tanniṣedhābhidhāyinām ||
ŚlōVā.CDS.232ab: aviśeṣeṇa yacchāstraṃ śirovad iti cottaram
ŚlōVā.CDS.232cd: niṣedhenānavaṣṭabdhe viṣaye na hy anarthatā ||
ŚlōVā.CDS.233ab: pratyakṣāder aśakyatvāt kalpyate niṣpramāṇikā
ŚlōVā.CDS.233cd: na hi hiṃsādyanuṣṭhāne tadānīṃ doṣadarśanam ||
ŚlōVā.CDS.234ab: bāhye ’pi vicikitsā tu śāstrādevopajāyate
ŚlōVā.CDS.234cd: hiṃsyamānasya duḥkhitvaṃ dṛśyate yan na tāvatā ||
ŚlōVā.CDS.235ab: karturduḥkhānumānaṃ syāt, tadānīṃ tadviparyayaḥ
ŚlōVā.CDS.235cd: viṣaye ’syāḥ phalaṃ yādṛk pretya kartus tathāvidham ||
ŚlōVā.CDS.236ab: hiṃsā kriyāviśeṣatvāt sūte śāstroktadānavat
ŚlōVā.CDS.236cd: ya evamāha, tasyāpi gurustrīgamanādibhiḥ ||
ŚlōVā.CDS.237ab: surāpānādibhiś cāpi vipakṣair vyabhicāritā
ŚlōVā.CDS.237cd: viruddhatā ca, yādṛgghi dānais tādṛk phalaṃ bhavet ||
ŚlōVā.CDS.238ab: vidhigamyaphalāvāptiḥ aduḥkhātmakatā tathā
ŚlōVā.CDS.238cd: na ca yā sampradānasya prītis tādṛk phalaṃ śrutam ||
ŚlōVā.CDS.239ab: dātus tena hi dṛṣṭāntaḥ sādhyahīnaḥ pratīyate
ŚlōVā.CDS.239cd: sampradānaṃ ca dāne te viṣayaḥ karma hiṃsane ||
ŚlōVā.CDS.240ab: vaiṣamyam, sampradāne tu pakṣe tv etadviruddhatā
ŚlōVā.CDS.240cd: prīyate sampradānaṃ hi devateti mataṃ tava ||
ŚlōVā.CDS.241ab: dṛṣṭānte karma dānaṃ cet, tasya kīdṛk phalaṃ bhavet
ŚlōVā.CDS.241cd: japahomādidṛṣṭāntāt parapīḍādivarjanāt ||
ŚlōVā.CDS.242ab: coditatvasya hetutvād viruddhāvyabhicāritā
ŚlōVā.CDS.242cd: vihitapratiṣiddhatve muktvānyan na ca kāraṇam ||
ŚlōVā.CDS.243ab: dharmādharmāvabodhasya tenāyuktānumānagīḥ
ŚlōVā.CDS.243cd: anugrahāc ca dharmatvaṃ pīḍātaś cāpy adharmatām ||
ŚlōVā.CDS.244ab: vadato japasīdhvādipānādau nobhayaṃ bhavet
ŚlōVā.CDS.244cd: krośatā hṛdayenāpi gurudārābhigāminām ||
ŚlōVā.CDS.245ab: bhūyān dharmaḥ prasajyeta bhūyasī hy upakāritā
ŚlōVā.CDS.245cd: anumānapradhānasya pratiṣedhānapekṣiṇaḥ ||
ŚlōVā.CDS.246ab: hṛdayakrośanaṃ kasmād dṛṣṭāṃ pīḍām apaśyataḥ
ŚlōVā.CDS.246cd: pīḍātaś cāpy adharmatvaṃ tathā pīḍām adharmataḥ ||
ŚlōVā.CDS.247ab: anyonyāśrayam āpnoti vinā śāstreṇa sādhayan
ŚlōVā.CDS.247cd: evamādāv aśāstrajño mleccho nodvijate kva cit ||
ŚlōVā.CDS.248ab: tasya nādharmayogaḥ syāt pūrvoktā yadi kalpanā
ŚlōVā.CDS.248cd: tasmād anugrahaṃ pīḍāṃ tadabhāvam apāsya ca ||
ŚlōVā.CDS.249ab: dharmādharmārthibhir nityaṃ mṛgyau vidhiniṣedhakau
ŚlōVā.CDS.249cd: kva cid asyā niṣiddhatvāc chaktiḥ śāstreṇa bodhitā ||
ŚlōVā.CDS.250ab: pratyavāyanimittatve vidhinā nāpagacchati
ŚlōVā.CDS.250cd: śāstreṇa na hi śaktīnām āvāpodvāpanakriyāḥ ||
ŚlōVā.CDS.251ab: vidyamānā hi kathyante śaktayo dravyakarmaṇām
ŚlōVā.CDS.251cd: tad eva cedaṃ karmeti śāstram evānudhāvatā ||
ŚlōVā.CDS.252ab: hiṃsādīnām adharmatvaṃ kathyate nānumānataḥ
ŚlōVā.CDS.252cd: evaṃ ye nipuṇaṃ prāhus tair apy etat parīkṣyatām ||
ŚlōVā.CDS.253ab: surāpānādibhiḥ śūdraḥ kiṃ yāti narakaṃ kṛtaiḥ
ŚlōVā.CDS.253cd: vaiśyastomena vā kiṃ syād viprarājanyayoḥ phalam ||
ŚlōVā.CDS.254ab: pañcamyām iṣṭikaraṇānmadhyāhne cāgnihotrataḥ
ŚlōVā.CDS.254cd: tasmād yady ādṛśaṃ karma yatphalotpattiśaktikam ||
ŚlōVā.CDS.255ab: śāstreṇa gamyate tasya tādṛśasyaiva tat phalam
ŚlōVā.CDS.255cd: hiṃsā cāṃśadvayādanyā yā tasyāḥ pratiṣedhajam ||
ŚlōVā.CDS.256ab: pratyavāyārthatājñānam, vidhinānyatra vāryate
ŚlōVā.CDS.256cd: jñānam eva ca śaktīnāṃ nāvāpodvāpanakriyāḥ ||
ŚlōVā.CDS.257ab: jñāyante śāstratas tāstu kriyābhedavyavasthitāḥ
ŚlōVā.CDS.257cd: vyavasthāḥ śaktibhedānāṃ dṛṣṭārtheṣv api karmasu ||
ŚlōVā.CDS.258ab: abhinnatve ’pi dṛśyante bhujeḥ svasthātur eṣv api
ŚlōVā.CDS.258cd: rūpābhede ’pi hiṃsāder bhedo ’ṅgānaṅgakāritaḥ ||
ŚlōVā.CDS.259ab: tathāpy ekaphalatvaṃ cet kriyātvāt sarvasaṅkaraḥ
ŚlōVā.CDS.259cd: yajitvādyaviśeṣāc ca citrādiphalatulyatā ||
ŚlōVā.CDS.260ab: bhedāt tatra vyavasthā ced ihāpyevaṃ bhaviṣyati
ŚlōVā.CDS.260cd: vidhīnāṃ vāpi sarveṣāṃ sākṣād vyavahito ’pi vā ||
ŚlōVā.CDS.261ab: puruṣārthaḥ phalaṃ tena nānartho ’taḥ pratīyate
ŚlōVā.CDS.261cd: na caiṣu śrūyate ’narthaḥ, niṣedhān na ca kalpyate ||
ŚlōVā.CDS.262ab: na ca prakaraṇasthatvāt puruṣārthaḥ phalaṃ bhavet
ŚlōVā.CDS.262cd: karmopakāraḥ kalpyas tu dṛṣṭo ’dṛṣṭo ’tha vā punaḥ ||
ŚlōVā.CDS.263ab: kalpanāvasaras tatra nānarthasyānapekṣaṇāt
ŚlōVā.CDS.263cd: kratvarthaś cāpi saṃskāraḥ paśor nārādupakriyā ||
ŚlōVā.CDS.264ab: dṛṣṭaiva tv avadānānāṃ niṣpattiḥ kratvapekṣitā
ŚlōVā.CDS.264cd: abhicāre ’py upāyasthā hiṃsā nādharma ucyate ||
ŚlōVā.CDS.265ab: tasmād anaṅgabhūtāyāṃ hiṃsāyām etad ucyate
ŚlōVā.CDS.265cd: uddeśāc ca phalatvena śyenādau na vidhīyate ||
ŚlōVā.CDS.266ab: bhāvanāvidhir apy eva phalāṃśād vinivartate
ŚlōVā.CDS.266cd: ataḥ svato na dharmatvaṃ śyenāder nāpy adharmatā ||
ŚlōVā.CDS.267ab: phalānarthānubandhitvāt taddvāreṇopacaryate
ŚlōVā.CDS.267cd: nirākāṅkṣasya caikena śyenasya na phaladvayam ||
ŚlōVā.CDS.268ab: tasmāt kriyāntarād eva hiṃsāto ’nartha ucyate
ŚlōVā.CDS.268cd: phalato ’pi ca yatkarma nānarthenānubadhyate ||
ŚlōVā.CDS.269ab: kevalaprītihetutvāt taddharmatvena hīṣyate
ŚlōVā.CDS.269cd: nanu ceṣṭābhyupāyatvāt śyenāder dharmatā bhavet ||
ŚlōVā.CDS.270ab: phalaṃ tāvad adharmo ’sya śyenādeḥ sampradhāryate
ŚlōVā.CDS.270cd: yadi yeneṣṭasiddhiḥ syād anuṣṭhānānubandhinī ||
ŚlōVā.CDS.271ab: tasya dharmatvam ucyeta tatḥ śyenādivarjanam
ŚlōVā.CDS.271cd: yadā tu codanāgamyaḥ kāryākāryānapekṣayā ||
ŚlōVā.CDS.272ab: dharmaḥ prītinimittaṃ syāt tadā śyene ’pi dharmatā
ŚlōVā.CDS.272cd: yadi tv aprītihetur yaḥ sākṣād vyavahito ’pi vā ||
ŚlōVā.CDS.273ab: so ’dharmaś codanārthaḥ syāt tadā śyene ’py adharmatā
ŚlōVā.CDS.273cd: yas tu hiṃsātvasādharmyād bāhyavaccodanāsv api ||
ŚlōVā.CDS.274ab: vaded anarthahetutvaṃ tasyāpy āgamabādhanam
ŚlōVā.CDS.274cd: tam anādṛtya yo brūyād yāgāder apy asau vadet ||
ŚlōVā.CDS.275ab: svargādisādhanāśaktiṃ kriyātvād bhojanādivat
ŚlōVā.CDS.275cd: gītāmantrārthavādair yā kalpyate ’narthahetutā ||
ŚlōVā.CDS.276ab: pratyakṣaśrutibādhyatvāt sānyārthatvena nīyate
ŚlōVā.CDS.276cd: śiṣyān pratyaviśiṣṭatvāt sūtravaidikavākyayoḥ ||
ŚlōVā.CDS.277ab: aśakteś cobhayoḥ sāmyān na sūtreṣv ity anuttaram
ŚlōVā.CDS.277cd: prāguktaparisaṃkhyāyāḥ phalam etat prakāśyate ||
ŚlōVā.CDS.278ab: sūtreṣu hy anayā yuktyā gatir eṣāpi yujyate
ŚlōVā.CDS.278cd: tasmād āvartate sūtram, tantraṃ vā śaktibhedataḥ ||
ŚlōVā.CDS.279ab: ekadeśānumānād vā dve sūtre parikalpite
ŚlōVā.CDS.279cd: itaretarasāmīpyād etāv eva parasparam ||
ŚlōVā.CDS.280ab: kalpyete vākyaśeṣāya nānyāvayavakalpanā
ŚlōVā.CDS.280cd: viśiṣṭārthānuvāditvād atha vety api bhāṣite ||
ŚlōVā.CDS.281ab: vākyabhedaḥ sa eveti saṃjñātantratvam uttaram
ŚlōVā.CDS.281cd: arthaṃ vā pratyupādānāt saṃjñālakṣaṇaśabdayoḥ ||
ŚlōVā.CDS.282ab: tantraṃ lakṣaṇaśabdo vā vācyo dharmārthaśabdayoḥ
ŚlōVā.CDS.282cd: dharme sāmānyataḥ siddhe pramāṇaṃ kathyate yadā ||
ŚlōVā.CDS.283ab: vṛttam eva tadārthatvaṃ kimarthaṃ punarucyate
ŚlōVā.CDS.283cd: codanālakṣaṇatvasya dharmaṃ prati vidheyatā ||
ŚlōVā.CDS.284ab: labhyate ’rthānuvādena saṃśayo hy anyathā bhavet
ŚlōVā.CDS.284cd: tathā ca ye ’py anarthasya sādhanatvena kalpitāḥ ||
ŚlōVā.CDS.285ab: niṣedhais te ’pi dharmāḥ syuś codanālakṣaṇatvataḥ
ŚlōVā.CDS.285cd: tasmād arthāparityāgād ekārthagrahaṇaṃ yathā ||
ŚlōVā.CDS.286ab: labhyate vacanavyaktyā sā syād arthānuvādataḥ
ŚlōVā.CDS.286cd: viśeṣaṇād vinā caitadarthasāmarthyakāritam ||
ŚlōVā.CDS.287ab: kathyate bhāṣyakāreṇa phalaṃ hiṃsādivarjanam ||


---------------------------------------------------------------------
[nimittasūtra]

ŚlōVā.NMS.1ab: pratijñāvyatirekeṇa bhāṣyakāreṇa yady api
ŚlōVā.NMS.1cd: vakṣyamāṇā svapakṣasya yuktiḥ pūrvaṃ nidarśitā ||
ŚlōVā.NMS.2ab: pratijñāmātram ityetajjaiminer matam ucyate
ŚlōVā.NMS.2cd: vṛttikāro ’dhikaṃ vāpi bhūtādi dvāram abravīt ||


---------------------------------------------------------------------
[pratyakṣasūtra]

ŚlōVā.PAS.1ab: varṇyate sūtrabhedena yena pratyakṣalakṣaṇam
ŚlōVā.PAS.1cd: tena sūtrasya sambandho vācyaḥ pūrvapratijñayā ||
ŚlōVā.PAS.2ab: lakṣaṇasyābhidhānaṃ tu kenāṃśenopayujyate
ŚlōVā.PAS.2cd: kimarthaṃ cānumānāder lakṣaṇaṃ nātra kathyate ||
ŚlōVā.PAS.3ab: na tāvad apramāṇatvaṃ teṣāṃ nāpy akṣabuddhiṣu
ŚlōVā.PAS.3cd: śakyate ’ntargatir vaktuṃ na ca lakṣaṇatulyatā ||
ŚlōVā.PAS.4ab: na cāpi siddhir eṣāṃ syād arthāt pratyakṣalakṣaṇāt
ŚlōVā.PAS.4cd: na hi tatpūrvakaṃ sarvaṃ pramāṇam iti niścitam ||
ŚlōVā.PAS.5ab: pratyakṣalakṣaṇoktiś ca nānumānādilakṣaṇāt
ŚlōVā.PAS.5cd: vinā na sidhyatītyevamarthākṣepo na yujyate ||
ŚlōVā.PAS.6ab: tadetatpūrvakatve dhīr na ca tallakṣaṇād bhavet
ŚlōVā.PAS.6cd: tadukter vānumānādi kiṃ na syāt tadapūrvakam ||
ŚlōVā.PAS.7ab: na ca lakṣaṇabhedasya svarūpe yat tayor api
ŚlōVā.PAS.7cd: pratyakṣalakṣaṇād eṣāṃ kathañ cid avadhāraṇā ||
ŚlōVā.PAS.8ab: prasiddhatvād avācyatvaṃ pratyakṣe ’pi prasajyate
ŚlōVā.PAS.8cd: tenānyaparisaṃkhyārthaṃ sūtraṃ mūḍhena vocyate ||
ŚlōVā.PAS.9ab: na tv ekaṃ lakṣayed eṣu buddhipūrvaṃ kathañ cana
ŚlōVā.PAS.9cd: sambhavaty ekavākyatve vākyabhedaś ca neṣyate ||
ŚlōVā.PAS.10ab: na cāpy etena sūtreṇa pratyakṣaṃ lakṣyate sphuṭam
ŚlōVā.PAS.10cd: tadābhāse ’pi tulyatvāt, svapnajñānaikavarjanāt ||
ŚlōVā.PAS.11ab: taddhīndriyārthasambandhavyāpāreṇa vinā bhavet
ŚlōVā.PAS.11cd: kena cit samprayoge tu bhrāntyādi syān niyogataḥ ||
ŚlōVā.PAS.12ab: grāhyeṇānyena vety etat kṛtaṃ naiva viśeṣaṇam
ŚlōVā.PAS.12cd: samprayogasya yena syād viśeṣo vakṣyamāṇavat ||
ŚlōVā.PAS.13ab: asāmarthya ca matvāsya vṛttikāreṇa lakṣaṇe
ŚlōVā.PAS.13cd: tatsamprayoga ityevaṃ pāṭhāntaramṛdāhṛtam ||
ŚlōVā.PAS.14ab: tenānyenāpi saṃyoge cakṣurāder yadutthitam
ŚlōVā.PAS.14cd: viṣayāntaravijñānaṃ tatpratyakṣaṃ prasajyate ||
ŚlōVā.PAS.15ab: satsamprayoganirdeśo vyarthaś ced, etad eva hi
ŚlōVā.PAS.15cd: pratipādyaṃ parasyāpi lakṣaṇāsiddhir eva ca ||
ŚlōVā.PAS.16ab: svapnādīnāṃ nivṛttir vā phalaṃ tasya bhaviṣyati
ŚlōVā.PAS.16cd: tasmād vidhyanuvāditvaṃ nānukte lakṣaṇe bhavet ||
ŚlōVā.PAS.17ab: tena naiṣā vacovyaktir yatsatīndriyasaṅgame
ŚlōVā.PAS.17cd: vijñānaṃ jāyate tasya pratyakṣatvaṃ pratīyatām ||
ŚlōVā.PAS.18ab: pratyakṣaṃ yajjane siddhaṃ tasyaivandharmakatvataḥ
ŚlōVā.PAS.18cd: vidyamānopalambhatvaṃ tena dharme nimittatā ||
ŚlōVā.PAS.19ab: evaṃlakṣaṇatvaṃ ca na svarūpavivakṣayā
ŚlōVā.PAS.19cd: evaṃliṅgakam ityetad bhāṣyakāreṇa varṇyate ||
ŚlōVā.PAS.20ab: yato ’sti tatra dharmo ’yaṃ vidyamānopalambhanam
ŚlōVā.PAS.20cd: tasmāt tena prasiddhena gamyatām animittatā ||
ŚlōVā.PAS.21ab: pratyakṣatvamado hetuḥ śeṣaṃ hetuprasiddhaye
ŚlōVā.PAS.21cd: asmād ādau prasiddhatvād yogyartham abhidhīyate ||
ŚlōVā.PAS.22ab: prakṛtena ca sambandhaḥ śeṣāprāmāṇyadarśanāt
ŚlōVā.PAS.22cd: tadaprāmāṇyasiddhiś ca sambandhāder anīkṣaṇāt ||
ŚlōVā.PAS.23ab: śakyam anyāpramāṇatvam iti sūtrair na paṭhyate
ŚlōVā.PAS.23cd: na ca paryanuyogo ’tra lakṣaṇānupayogataḥ ||
ŚlōVā.PAS.24ab: na ca nyūnātirekādiprasaṅgo lakṣaṇaṃ prati
ŚlōVā.PAS.24cd: sarvathā lokasiddhatvād dharmo ’yaṃ tāvad iṣyate ||
ŚlōVā.PAS.25ab: tataś ca mṛgatṛṣṇādi na pratyakṣaṃ prasajyate
ŚlōVā.PAS.25cd: animittaprasaṅgas tu tasyāpi na nivāryate ||
ŚlōVā.PAS.26ab: atītānāgate ’py arthe sūkṣme vyavahite ’pi ca
ŚlōVā.PAS.26cd: pratyakṣaṃ yoginām iṣṭaṃ kaiś cin muktātmanām api ||
ŚlōVā.PAS.27ab: vidyamānopalambhatvam asiddhaṃ tatra tān prati
ŚlōVā.PAS.27cd: bhaviṣyattvasya vā hetor tadgrāhyair vyabhicāritā ||
ŚlōVā.PAS.28ab: mā bhūtāmiti tenāha lokasiddhaṃ sad ity ayam
ŚlōVā.PAS.28cd: na lokavyatiriktaṃ hi pratyakṣaṃ yoginām api ||
ŚlōVā.PAS.29ab: pratyakṣatvena tasyāpi vidyamānopalambhanam
ŚlōVā.PAS.29cd: satsamprayogajatvaṃ vāpy asmatpratyakṣavad bhavet ||
ŚlōVā.PAS.30ab: teṣām avartamāne ’rthe vā nāmotpadyate matiḥ
ŚlōVā.PAS.30cd: pratyakṣaṃ sā tatas tv eva nābhilāṣasmṛtādivat ||
ŚlōVā.PAS.31ab: loke cāpy aprasiddhatvāt pratyakṣatvapramāṇataḥ
ŚlōVā.PAS.31cd: pratibhāvad dvayāsattvaṃ sad ity etena kathyate ||
ŚlōVā.PAS.32ab: laukikī pratibhā yadvat pratyakṣādyanapekṣiṇī
ŚlōVā.PAS.32cd: na niścayāya paryāptā tathā syād yoginām api ||
ŚlōVā.PAS.33ab: avidyamānasaṃyogāt syāc cet pratyakṣadhīḥ kva cit
ŚlōVā.PAS.33cd: bhaviṣyaty api dharme syāc chaktety āha sad ity ayam ||
ŚlōVā.PAS.34ab: pratyakṣaḥ prāganuṣṭhānān na dharmo ’nuṣṭhito ’pi vā
ŚlōVā.PAS.34cd: phalasādhanarūpeṇa tadānīṃ yena nāsty asau ||
ŚlōVā.PAS.35ab: asmatpratyakṣavac cāpi vidyamānopalambhanam
ŚlōVā.PAS.35cd: pratyakṣaṃ dhyāyināṃ dharme pratyakṣatvāc ca neṣyate ||
ŚlōVā.PAS.36ab: avidyamānasaṃyogāt pratyakṣatvanirākṛtiḥ
ŚlōVā.PAS.36cd: yogināṃ kena labhyeta neṣṭaṃ sadgrahaṇaṃ yadi ||
ŚlōVā.PAS.37ab: saptamyāpi tu labhyeta sadarthaḥ, kalpanā punaḥ
ŚlōVā.PAS.37cd: pareṣāṃ vāraṇīyeti yatno jaimininā kṛtaḥ ||
ŚlōVā.PAS.38ab: samyagarthe ca saṃśabdo duṣprayoganivāraṇaḥ
ŚlōVā.PAS.38cd: prayoga indriyāṇāṃ ca vyāpāro ’rtheṣu kathyate ||
ŚlōVā.PAS.39ab: duṣṭatvāc chuktikāyogo vāryate, rajatekṣaṇāt
ŚlōVā.PAS.39cd: evaṃ saty anuvādatvaṃ lakṣaṇasyāpi sambhavet ||
ŚlōVā.PAS.40ab: tataś cāprāpyakāritvād yad bauddhaiḥ śrotracakṣuṣoḥ
ŚlōVā.PAS.40cd: lakṣaṇāvyāptisiddhyarthaṃ saṃyogo neti kīrtyate ||
ŚlōVā.PAS.41ab: prāpyagrahaṇapakṣe hi sāntarāgrahaṇaṃ kila
ŚlōVā.PAS.41cd: adhiṣṭānādhikaś cārtho na gṛhyeta tvagādivat ||
ŚlōVā.PAS.42ab: vyāpāramātravācitvād aviruddhaṃ tad atra naḥ
ŚlōVā.PAS.42cd: yadi vārthārjavasthānaṃ samprayogo ’tra varṇyate ||
ŚlōVā.PAS.43ab: yogyatālakṣaṇo vācyaḥ saṃyogaḥ kāryalakṣitaḥ
ŚlōVā.PAS.43cd: sāṃkhyādīn vā vinirjitya prāptipakṣo ’tra dūṣyatām ||
ŚlōVā.PAS.44ab: tayoś ca prāpyakāritvam indriyatvāt tvagādivat
ŚlōVā.PAS.44cd: ke cit tayoḥ śarīrāc ca bahirvṛttiṃ pracakṣate ||
ŚlōVā.PAS.45ab: cikitsādiprayogaś ca yo ’dhiṣṭhāne prayujyate
ŚlōVā.PAS.45cd: so ’pi tasyaiva saṃskāra ādheyasyopakārakaḥ ||
ŚlōVā.PAS.46ab: taddeśaś cāpi saṃskāraḥ sarvavyāptyartha ucyate
ŚlōVā.PAS.46cd: cakṣurādyupakāraś ca pādādāv api dṛśyate ||
ŚlōVā.PAS.47ab: tasmān naikāntataḥ śakyaṃ saṃskārāt tatra vartanam
ŚlōVā.PAS.47cd: bahirvṛttis tayoś ceṣṭā pṛthvagrā santatāpi ca ||
ŚlōVā.PAS.48ab: adhiṣṭhānādhikaṃ tena gṛhyate yatra yādṛśam
ŚlōVā.PAS.48cd: pṛthutvaṃ vṛttibhāge syād, dūre ’pi grahaṇaṃ tathā ||
ŚlōVā.PAS.49ab: dīpaprabhā yathā tasmin vinaśyati vinaśyati
ŚlōVā.PAS.49cd: tathā bahirgatāpy eṣā mūlacchedād vinaśyati ||
ŚlōVā.PAS.50ab: adhiṣṭhānapidhāne tu saty apy ucchinnayatnayā
ŚlōVā.PAS.50cd: tayārtho ’nupanītatvād ātmanā nānubhūyate ||
ŚlōVā.PAS.51ab: vicchinna iti buddhiḥ syād adhiṣṭhānam apekṣya ca
ŚlōVā.PAS.51cd: śabde tv ādhikyavicchedau bhrāntyaivoktāv asambhavāt ||
ŚlōVā.PAS.52ab: puruṣendriyaśabdau ca vyavadhānena kalpitau
ŚlōVā.PAS.52cd: puruṣo laukiko vā syād yo vāsmin sādhayiṣyate ||
ŚlōVā.PAS.53ab: vikriyā jñānarūpāsya na nityatve virotsyate
ŚlōVā.PAS.53cd: buddhijanmeti cāpy āha jāyamānapramāṇatām ||
ŚlōVā.PAS.54ab: vyāpāraḥ kārakāṇāṃ hi dṛṣṭo janmātirekataḥ
ŚlōVā.PAS.54cd: pramāṇe ’pi tathā mā bhūd iti janma vivakṣyate ||
ŚlōVā.PAS.55ab: na hi tat kṣaṇam apy āste, jāyate vāpramātmakam
ŚlōVā.PAS.55cd: yenārthagrahaṇe paścād vyāpriyetendriyādivat ||
ŚlōVā.PAS.56ab: tena janmaiva viṣaye buddher vyāpāra iṣyate
ŚlōVā.PAS.56cd: tad eva ca pramārūpaṃ tadvatī karaṇaṃ ca dhīḥ ||
ŚlōVā.PAS.57ab: janma cāvyatirekeṇa bhāṣyakāreṇa varṇitam
ŚlōVā.PAS.57cd: tac ca bhūtabhaviṣyattvāt kṛtaṃ buddher viśeṣaṇam ||
ŚlōVā.PAS.58ab: yadāpy aulūkyasiddhāntāt samavāyasya janmatā
ŚlōVā.PAS.58cd: buddhis tatrendriyādhīnā tena pratyakṣamaśnute ||
ŚlōVā.PAS.59ab: pramāṇaphalabhāvaś ca yayeṣṭaṃ parikalpyatām
ŚlōVā.PAS.59cd: sarvathāpy animittatvaṃ vidyamānopalambhanāt ||
ŚlōVā.PAS.60ab: yadvendriyaṃ pramāṇaṃ syāt tasya vārthena saṅgatiḥ
ŚlōVā.PAS.60cd: manaso vendriyair yoga ātmanā sarva eva vā ||
ŚlōVā.PAS.61ab: tadā jñānaṃ phalam, tatra vyāpārāc ca pramāṇatā
ŚlōVā.PAS.61cd: vyāpāro na yadā teṣāṃ tadā notpadyate phalam ||
ŚlōVā.PAS.62ab: na ca sarvātmanākṣeṇa sambandho ’rthasya vidyate
ŚlōVā.PAS.62cd: yena sarvārthabodhaḥ syāt tatpramāṇābhidhāyinām ||
ŚlōVā.PAS.63ab: prāptimātraṃ hi sambandho nendriyasyābhyupeyate
ŚlōVā.PAS.63cd: mā bhūt kāraṇamātreṇa tvacā rūpāvadhāraṇam ||
ŚlōVā.PAS.64ab: yathā pramāṇaniṣpattau yogyatvād indriyārthayoḥ
ŚlōVā.PAS.64cd: niyatā saṅgatir hetuḥ phale ’py evaṃ bhaviṣyati ||
ŚlōVā.PAS.65ab: yogasya dvyāśrayatve ’pi bhavatyanyatarāśrayaḥ
ŚlōVā.PAS.65cd: vyapadeśaḥ, atha vāpy akṣaṃ tatrāsādhāraṇaṃ bhavet ||
ŚlōVā.PAS.66ab: saṃyoge tv ātmamanasoḥ syāc ced viṣayabhinnatā
ŚlōVā.PAS.66cd: pramāṇaphalayoḥ, nāsau, arthe hi vyāpṛtaṃ dvayam ||
ŚlōVā.PAS.67ab: athāpy āśraya iṣṭas te na yogād viṣayāntaram
ŚlōVā.PAS.67cd: ātmasthatvena vijñānaṃ na bhinnaviṣayaṃ tataḥ ||
ŚlōVā.PAS.68ab: prakṛṣṭasādhanatvāc ca pratyāsatteḥ sa eva naḥ
ŚlōVā.PAS.68cd: karaṇaṃ tena nānyatra kārake syāt pramāṇatā ||
ŚlōVā.PAS.69ab: pramāṇe sarvasaṃyoge doṣo naiko ’pi vidyate
ŚlōVā.PAS.69cd: pramāṇaṃ tv indriyaṃ yasya tasyaiko viṣayaḥ sphuṭaḥ ||
ŚlōVā.PAS.70ab: pramāṇaphalate buddhyor viśeṣaṇaviśeṣyayoḥ
ŚlōVā.PAS.70cd: yadā tadāpi pūrvoktā bhinnārthatvanirākriyā ||
ŚlōVā.PAS.71ab: viśeṣaṇe tu boddhavye yadālocanamātrakam
ŚlōVā.PAS.71cd: prasūte niścayaṃ paścāt tasya prāmāṇyakalpanā ||
ŚlōVā.PAS.72ab: niścayas tu phalaṃ tatra, nāsāv ālocite tadā
ŚlōVā.PAS.72cd: tadā naiva pramāṇatvaṃ syād arthānavadhāraṇāt ||
ŚlōVā.PAS.73ab: hānādibuddhiphalatā pramāṇaṃ ced viśeṣyadhīḥ
ŚlōVā.PAS.73cd: upakārādisaṃsmṛtyā vyavāyaś cet, iyaṃ phalam ||
ŚlōVā.PAS.74ab: viṣayaikatvam icchaṃs tu yaḥ pramāṇaṃ phalaṃ vadet
ŚlōVā.PAS.74cd: sādhyasādhanayor bhedo laukikas tena bādhitaḥ ||
ŚlōVā.PAS.75ab: chedane khadiraprāpte palāśe na cchidā yathā
ŚlōVā.PAS.75cd: tathaiva paraśor loke cchidayā saha naikatā ||
ŚlōVā.PAS.76ab: bhavate bhedahānena rucitā viṣayaikatā
ŚlōVā.PAS.76cd: tattyāgena parebhyas tu bhedo rucim upāgataḥ ||
ŚlōVā.PAS.77ab: karaṇatvopacāras tu phale cet kalpyate tvayā
ŚlōVā.PAS.77cd: kathañ cid viṣayaikatvaṃ parair vā kiṃ na kalpyate ||
ŚlōVā.PAS.78ab: paricchedaphalatvena vṛttasyānantarasya naḥ
ŚlōVā.PAS.78cd: pramāṇatvaṃ bhavej jñāne pramāṇe tu paraṃ phalam ||
ŚlōVā.PAS.79ab: svasaṃvittiphalatvaṃ tu tanniṣedhān na yujyate
ŚlōVā.PAS.79cd: pramāṇe viṣayākāre bhinnārthatvān na yujyate ||
ŚlōVā.PAS.80ab: svākāraś ca svasaṃvittiṃ muktvā nānyaḥ pratīyate
ŚlōVā.PAS.80cd: prāmāṇyaṃ yasya kalpyeta svasaṃvittiphalaṃ prati ||
ŚlōVā.PAS.81ab: svākārasya paricchedo na cākārāntarād vinā
ŚlōVā.PAS.81cd: tasyāpy evaṃ tathā ca syān nākārāntaḥ kadā cana ||
ŚlōVā.PAS.82ab: na cāsañcetitaḥ sattāṃ svākāraḥ pratipadyate
ŚlōVā.PAS.82cd: grāhye ca viṣayākāre grāhako ’nyo na labhyate ||
ŚlōVā.PAS.83ab: manasas tv indriyatvena pratyakṣā dhīḥ sukhādiṣu
ŚlōVā.PAS.83cd: manasā samprayukto hi tāny ātmā pratipadyate ||
ŚlōVā.PAS.84ab: sambaddhaṃ vartamānaṃ ca grahyate cakṣurādinā
ŚlōVā.PAS.84cd: sāmānyaṃ vā viśeṣo vā grāhyaṃ nāto ’tra kalpyate ||
ŚlōVā.PAS.85ab: lakṣaṇaṃ yac ca yair uktaṃ pratyakṣe laukike sati
ŚlōVā.PAS.85cd: vidyamānopalambhītvāt sarvasyaivānimittatā ||
ŚlōVā.PAS.86ab: nirvikalpakapakṣe tu sutarām animittatā
ŚlōVā.PAS.86cd: sādhyasādhanasambandho nāvikalpya hi gṛhyate ||
ŚlōVā.PAS.87ab: kathaṃ pratyakṣapūrvatvam anumānādi no bhavet
ŚlōVā.PAS.87cd: yadā smṛtyasamarthatvān nirvikalpendriyasya dhīḥ ||
ŚlōVā.PAS.88ab: na cāvikalpya liṅgasya liṅgisambandhayos tathā
ŚlōVā.PAS.88cd: gṛhītiḥ upamāne ’pi sādṛśyagrahaṇāt smṛteḥ ||
ŚlōVā.PAS.89ab: arthāpattiḥ punaḥ prāyo nānyadṛṣṭe ’rtha iṣyate
ŚlōVā.PAS.89cd: pravartate ca yaṃ dṛṣṭvā so ’py arthaḥ savikalpakaḥ ||
ŚlōVā.PAS.90ab: yatra cānumitaṃ liṅgaṃ sūryagatyādi liṅgi ca
ŚlōVā.PAS.90cd: tatra pratyakṣapūrvatvaṃ katham adhyavasīyate ||
ŚlōVā.PAS.91ab: pratyakṣāvagate cārthe kutas teṣāṃ pramāṇatā
ŚlōVā.PAS.91cd: tair yadā sa pratīyeta tadā nākṣasya gocaraḥ ||
ŚlōVā.PAS.92ab: atha kasya cid arthasya jñānāt tatpūrvatā bhavet
ŚlōVā.PAS.92cd: tadārthasya bhaviṣyattvaṃ na syād ajñānakāraṇam ||
ŚlōVā.PAS.93ab: vartamāne hi kasmiṃś cid vijñāte ’rthe ’kṣabuddhibhiḥ
ŚlōVā.PAS.93cd: liṅgād avidyamāno ’pi dharmo gamyeta tais tadā ||
ŚlōVā.PAS.94ab: pratyakṣeṇa gṛhītvā ca varṇān vede ’pi gṛhyate
ŚlōVā.PAS.94cd: prameyam iti so ’pi syāt tatpūrvatvād akāraṇam ||
ŚlōVā.PAS.95ab: ke cit tatpūrvakatvaṃ tu hetur naiveti manvate
ŚlōVā.PAS.95cd: tatpūrvakatvād yat tāvat prāmāṇyaṃ tadasambhavaḥ ||
ŚlōVā.PAS.96ab: pratyakṣeṇa gṛhītvā ca, liṅgādyanyatamaṃ dhruvam
ŚlōVā.PAS.96cd: pravṛttir anumānāder na ca dharme ’sti tādṛśam ||
ŚlōVā.PAS.97ab: anumānānumānāder na cāpy astīha sambhavaḥ
ŚlōVā.PAS.97cd: sambandhaliṅgiliṅgānāṃ pūrvasiddher asambhavāt ||
ŚlōVā.PAS.98ab: sattā ca nānumānena kasya cit pratipadyate
ŚlōVā.PAS.98cd: dharmeṇānyad viśeṣyaṃ cet, pakṣo ’siddhaviśeṣaṇaḥ ||
ŚlōVā.PAS.99ab: tasmād adṛṣṭapūrvatvāt kena cid vastunā saha
ŚlōVā.PAS.99cd: dharmasya nānumeyatvam asādhāraṇavastuvat ||
ŚlōVā.PAS.100ab: adṛṣṭasadṛśatvāc ca svyaṃ cānupalambhanāt
ŚlōVā.PAS.100cd: dharmasya nopameyatvam asādhāraṇavad bhavet ||
ŚlōVā.PAS.101ab: nanv arthāpattir evaṃ syāj jagadvaicitryadarśanāt
ŚlōVā.PAS.101cd: sukhiduḥkhādibhedo hi nādṛṣṭāt kāraṇād ṛte ||
ŚlōVā.PAS.102ab: dṛṣṭasya vyabhicāritvāt tadabhāve ’pi sambhavāt
ŚlōVā.PAS.102cd: sevāvyayanatulyatve dṛṣṭā ca phalabhinnatā ||
ŚlōVā.PAS.103ab: syād evaṃ yadi śakyeta svābhāvikanivāraṇā
ŚlōVā.PAS.103cd: karmaśakteś ca vaicitrye hetur anyo bhaved yadi ||
ŚlōVā.PAS.104ab: yathā ca phalavaicitrye karmaṇāṃ śaktatā svataḥ
ŚlōVā.PAS.104cd: tathā ca citratā loke svabhāvād upapatsyate ||
ŚlōVā.PAS.105ab: adharme dharmarūpe vā hy avibhakte phalaṃ prati
ŚlōVā.PAS.105cd: kim apy astīti vijñānaṃ narāṇāṃ kvopayujyate ||
ŚlōVā.PAS.106ab: kiṃ nu yāgād ito dukhaṃ hiṃsādeḥ kiṃ sukhodbhavaḥ
ŚlōVā.PAS.106cd: svargaputrādibhedaś ca kīdṛśāt karmabhedataḥ ||
ŚlōVā.PAS.107ab: iti yāvad avijñānaṃ tāvan naiva pravartate
ŚlōVā.PAS.107cd: pravṛttyaṅgaṃ ca yajjñānaṃ tasya mūlaṃ pratīkṣyate ||
ŚlōVā.PAS.108ab: tasmāt siddhe ’pi sāmānye viśeṣo nāgamād ṛte
ŚlōVā.PAS.108cd: viśeṣasya tu jijñāsā sūtrakāreṇa sūtritā ||
ŚlōVā.PAS.109ab: gamyamāne viśeṣe ca tadantarbhāvakāritaḥ
ŚlōVā.PAS.109cd: sāmānyapratyayo ’pi syāc chāstrād evety akāraṇam ||
ŚlōVā.PAS.110ab: yathārthāpattir evaṃ ca nānumānopameṣyate
ŚlōVā.PAS.110cd: śāstraṃ cet tadapekṣeta tasyaiva syāt pramāṇatā ||
ŚlōVā.PAS.111ab: pratyakṣāgrahaṇaṃ yat tu liṅgāder avikalpanāt
ŚlōVā.PAS.111cd: tan na, iṣṭatvād vikalpasyāpy artharūpopakāriṇaḥ ||
ŚlōVā.PAS.112ab: asti hy ālocanā jñānaṃ prathamaṃ nirvikalpakam
ŚlōVā.PAS.112cd: bālamūkādivijñānasadṛśaṃ śuddhavastujam ||
ŚlōVā.PAS.113ab: na viśeṣo na sāmānyaṃ tadānīm anubhūyate
ŚlōVā.PAS.113cd: tayor ādhārabhūtā tu, vyaktir evāvasīyate ||
ŚlōVā.PAS.114ab: mahāsāmānyam anyais tu dravyaṃ sad iti cocyate
ŚlōVā.PAS.114cd: sāmānyaviṣayatvaṃ ca pratyakṣasyaivam āśritam ||
ŚlōVā.PAS.115ab: viśeṣās tu pratīyante savikalpakabuddhibhiḥ
ŚlōVā.PAS.115cd: te ca ke cit pratidravyaṃ ke cid bahuṣu saṃśritāḥ ||
ŚlōVā.PAS.116ab: tān akalpayad utpannaṃ vyāvṛttānugatātmanā
ŚlōVā.PAS.116cd: gavyaśve copajātaṃ tu pratyakṣaṃ na viśiṣyate ||
ŚlōVā.PAS.117ab: tad ayuktam, pratidravyaṃ bhinnarūpopalambhanāt
ŚlōVā.PAS.117cd: na hy ākhyātum aśakyatvād bhedo nāstīti gamyate ||
ŚlōVā.PAS.118ab: nirvikalpakabodhe ’pi dvyātmakasyāpi vastunaḥ
ŚlōVā.PAS.118cd: grahaṇam, lakṣaṇākhyeyaṃ jñātrā śuddhaṃ tu gṛhyate ||
ŚlōVā.PAS.119ab: na cāsādhāraṇatvena paravyāvṛttyakalpanāt
ŚlōVā.PAS.119cd: viśeṣānugamāk.lpteḥ sāmānyam iti nāpi tat ||
ŚlōVā.PAS.120ab: tataḥ paraṃ punarvastudharmair jātyādibhir yayā
ŚlōVā.PAS.120cd: buddhyāvasīyate sāpi pratyakṣatvena sammatā ||
ŚlōVā.PAS.121ab: karaṇaṃ cendriyaṃ buddher na tatra jñānam āhitam
ŚlōVā.PAS.121cd: tataḥ smṛtyasamarthatvād vikalpo ’to na vāryate ||
ŚlōVā.PAS.122ab: ātmany eva sthitaṃ jñānam, sa hi boddhātra gamyate
ŚlōVā.PAS.122cd: smaraṇe cāsya sāmarthyaṃ sandhānādau ca vidyate ||
ŚlōVā.PAS.123ab: tenendriyārthasambandhe vicyamāne smarann api
ŚlōVā.PAS.123cd: vikalpayan svadharmeṇa vastu pratyakṣavān naraḥ ||
ŚlōVā.PAS.124ab: tac caitadindriyādhīnam iti tair vyapadiśyate
ŚlōVā.PAS.124cd: tadasambandhajātaṃ tu naiva pratyakṣam iṣyate ||
ŚlōVā.PAS.125ab: punaḥ punarvikalpe ’pi satī jātiḥ pratīyate
ŚlōVā.PAS.125cd: tatsambandhānusāreṇa sarvaṃ pratyakṣam iṣyate ||
ŚlōVā.PAS.126ab: na hi praviṣṭamātrāṇām uṣṇād garbhagṛhādiṣu
ŚlōVā.PAS.126cd: arthā na pratibhāntīti gṛhyante nendriyaiḥ punaḥ ||
ŚlōVā.PAS.127ab: yathā tv ābhāsamātreṇa pūrvaṃ jñātvā svarūpataḥ
ŚlōVā.PAS.127cd: paścāt tatrāvabudhyante tathā jātyādidharmataḥ ||
ŚlōVā.PAS.128ab: yadi tv ālocya saṃmīlya netre kaś cid vikalpayet
ŚlōVā.PAS.128cd: na syāt pratyakṣatā tasya sambandhānanusārataḥ ||
ŚlōVā.PAS.129ab: asambaddhavikalpe ’pi tulyam ātmādi kāraṇam
ŚlōVā.PAS.129cd: tenāsādhāraṇatvaṃ syād atrākṣasyaiva kalpane ||
ŚlōVā.PAS.130ab: nirvikalpakabodhe ’pi nākṣaṃ kevalakāraṇam
ŚlōVā.PAS.130cd: tatpāramparyajāte vā rūḍhiḥ syāt paṅkajādivat ||
ŚlōVā.PAS.131ab: animittaiva vā rūḍhiḥ sutarāṃ savikalpakam
ŚlōVā.PAS.131cd: pratyakṣaṃ sammataṃ loke na tathā nirvikalpakam ||
ŚlōVā.PAS.132ab: vṛddhaprayogagamyāś ca śabdārthāḥ sarva eva naḥ
ŚlōVā.PAS.132cd: tena yatra prayukto ’yaṃ na tasmād apanīyate ||
ŚlōVā.PAS.133ab: siddhānugamamātraṃ hi kartuṃ yuktaṃ parīkṣakaiḥ
ŚlōVā.PAS.133cd: na sarvalokasiddhasya lakṣaṇena nivartanam ||
ŚlōVā.PAS.134ab: kalpanāyāḥ svasaṃvittāv indriyādhīnatā katham
ŚlōVā.PAS.134cd: manas tatrendriyaṃ cet syād gotvādāv api tatsamam ||
ŚlōVā.PAS.135ab: svasaṃvittau tad iṣṭaṃ cet, loko na hy evam icchati
ŚlōVā.PAS.135cd: tasmād rūḍhatvam eṣṭavyaṃ pāribhāṣikatāpi vā ||
ŚlōVā.PAS.136ab: manasas tv indriyatvena sudhaduḥkhādibuddhiṣu
ŚlōVā.PAS.136cd: yathā pratyakṣataivaṃ nas tadadhīnā bhaviṣyati ||
ŚlōVā.PAS.137ab: tadadhīnatvasāmye ’pi kalpanāpoḍhaśabdanāt
ŚlōVā.PAS.137cd: pratyakṣaṃ kiñ cid eveṣṭaṃ yathā tatra tathaiva naḥ ||
ŚlōVā.PAS.138ab: liṅgādyabhāvataś cāpi nānumānādidhīr iyam
ŚlōVā.PAS.138cd: bādhakapratyayāsattvān nāprāmāṇyaṃ ca yujyate ||
ŚlōVā.PAS.139ab: na ca parvamadṛṣṭatvāt smṛtitvam upapadyate
ŚlōVā.PAS.139cd: tasmāt pratyakṣam evedam, vyavahāras tathaiva ca ||
ŚlōVā.PAS.140ab: jātyādyarthāntaraṃ yasmād atadrūpe ’pi vastuni
ŚlōVā.PAS.140cd: bhavaty adhyasya dhīs tasmān mṛgatṛṣṇādibhiḥ samā ||
ŚlōVā.PAS.141ab: naitadaśvādibuddhīnām adhyāropādyasambhavāt
ŚlōVā.PAS.141cd: sthitaṃ naiva hi jātyādeḥ paratvaṃ vyaktito hi naḥ ||
ŚlōVā.PAS.142ab: yadi hy ekāntato bhinnaṃ viśeṣyāt syād viśeṣaṇam
ŚlōVā.PAS.142cd: svānurūpāṃ sadā buddhiṃ viśeṣye janayet katham ||
ŚlōVā.PAS.143ab: sphaṭikādau tu lākṣādisvarūpā yā matir bhavet
ŚlōVā.PAS.143cd: avyutpannasya sā mithyā vyutpannānāṃ hi bhedadhīḥ ||
ŚlōVā.PAS.144ab: na tu jātyādinirmuktaṃ vastu dṛṣṭaṃ kadā cana
ŚlōVā.PAS.144cd: tadvimokena vā tāni lākṣādisphaṭikādivat ||
ŚlōVā.PAS.145ab: tatrāpi cen na dṛśyeta bhedaḥ kaiś cit kadā cana
ŚlōVā.PAS.145cd: raktādibuddhisamyaktvaṃ vinivāryeta kena vā ||
ŚlōVā.PAS.146ab: na cāpy ayutasiddhānāṃ sambandhitvena kalpanā
ŚlōVā.PAS.146cd: nāniṣpannasya sambandhaḥ, niṣpattau yutasiddhatā ||
ŚlōVā.PAS.147ab: tathā ca sati sambandhe hetuḥ kaś cin na vidyate
ŚlōVā.PAS.147cd: tasmāc cāpi na sambandhaḥ padārthānāṃ pratīyate ||
ŚlōVā.PAS.148ab: samavāyaviyogāc ca viśleṣaḥ syāt parasparam
ŚlōVā.PAS.148cd: tatk.lptāvavyavasthā syāt tasya tasyānyasaṅgateḥ ||
ŚlōVā.PAS.149ab: atha tasyātmarūpatvān nānyasambandhakalpanā
ŚlōVā.PAS.149cd: abhedāt samavāyo ’stu svarūpaṃ dharmadharmiṇoḥ ||
ŚlōVā.PAS.150ab: na hi sa vyatiriktaḥ san sambandhaṃ pratipadyate
ŚlōVā.PAS.150cd: tasmiṃs tābhyām abhinne tu na nānātvaṃ tayor bhavet ||
ŚlōVā.PAS.151ab: nanu dharmātirekeṇa dharmiṇo ’nupalambhanāt
ŚlōVā.PAS.151cd: tatsaṅghamātra evāyaṃ gavādiḥ syād vanādivat ||
ŚlōVā.PAS.152ab: āvirbhāvatirobhāvadharmakeṣv anuyāyi yat
ŚlōVā.PAS.152cd: taddharmi yatra vā jñānaṃ prāgdharmagrahaṇād bhavet ||
ŚlōVā.PAS.153ab: ato jātyādirūpeṇa dharmi yad gṛhyate naiḥ
ŚlōVā.PAS.153cd: pārarūpyaṃ na tasyāstīty aprāmāṇyaṃ na yujyate ||
ŚlōVā.PAS.154ab: yasyāpi vyatirekaḥ syād dharmebhyo dharmiṇaḥ sphuṭaḥ
ŚlōVā.PAS.154cd: nityaṃ tasyāpi tādrūpyān na mithyātvaṃ prasajyate ||
ŚlōVā.PAS.155ab: yo hy asadrūpasaṃvedyaḥ saṃvedyetān yathā punaḥ
ŚlōVā.PAS.155cd: sa mithyā na tu tenaiva yo nityam avagamyate ||
ŚlōVā.PAS.156ab: na cānekendriyagrāhyaṃ bhinnatāṃ pratipadyate
ŚlōVā.PAS.156cd: mā bhūd bhinnaśarīrasthagrāhyatvād bhinnarūpatā ||
ŚlōVā.PAS.157ab: jātyabhedād abhedaś cet, indriyatvena tatsamam
ŚlōVā.PAS.157cd: tulyabuddher ato bhinnā na sattendriyabhedataḥ ||
ŚlōVā.PAS.158ab: buddhibhedāc ca naikatvaṃ rūpādīnāṃ prasajyate
ŚlōVā.PAS.158cd: ekānekatvam iṣṭaṃ vā sattārūpādirūpataḥ ||
ŚlōVā.PAS.159ab: kva cic ca saṅkarān nākṣam ekam ity avasīyate
ŚlōVā.PAS.159cd: dārḍhyadaurbalyabhedena vyavasthāpi yataḥ kva cit ||
ŚlōVā.PAS.160ab: yathā hi manasaḥ sārdhaṃ rūpādau cakṣurādinā
ŚlōVā.PAS.160cd: pravṛttiḥ sukhaduḥkhādau kevalasyaiva dṛśyate ||
ŚlōVā.PAS.161ab: na kva cit saṅkarābhāvāt sarvatraiva nivartate
ŚlōVā.PAS.161cd: kva cic ca saṅkaraṃ dṛṣṭvā saṅkaro ’nyatra kalpyate ||
ŚlōVā.PAS.162ab: śrotrāder upaghāte ’pi śabdādismṛtidarśanāt
ŚlōVā.PAS.162cd: vartamānasya cājñānād vyavasthā sampratīyate ||
ŚlōVā.PAS.163ab: ekaṃ yadi bhaved akṣaṃ sarvair gṛhyeta vā na vā
ŚlōVā.PAS.163cd: kalpyate śaktibhedaś cet, śaktir evendriyaṃ bhavet ||
ŚlōVā.PAS.164ab: śṛṇuyād badhiraḥ śabdaṃ saṅkare cakṣurādinā
ŚlōVā.PAS.164cd: manaso vā svatantratve vartamānārthabuddhiṣu ||
ŚlōVā.PAS.165ab: na smared badhiraḥ śabdaṃ śrotraṃ cet smṛtikāraṇam
ŚlōVā.PAS.165cd: smṛtivad vā bhaved asya vartamānārthadhīr api ||
ŚlōVā.PAS.166ab: smṛtiś ca na bhavet paścād gṛhṇīyāt tan na cen manaḥ
ŚlōVā.PAS.166cd: śrotragrahaṇavelāyām, na cāsarvā smṛtir bhavet ||
ŚlōVā.PAS.167ab: bodhātmakatayā puṃsaḥ sarvatra grahaṇaṃ bhavet
ŚlōVā.PAS.167cd: yugapadviṣaye ’py asya karaṇāpekṣitā na cet ||
ŚlōVā.PAS.168ab: tasmāj jñānānusāreṇa vyavasthāsaṅkarau kva cit
ŚlōVā.PAS.168cd: grāhyagrāhakaśaktibhyaḥ kāryadvāreṇa kalpitau ||
ŚlōVā.PAS.169ab: cakṣūrūpādibhedas tu pañcadhaiva vyavasthitaḥ
ŚlōVā.PAS.169cd: tena nīlādibhede ’pi nendriyānantyakalpanā ||
ŚlōVā.PAS.170ab: tasmāt pañcabhir apy akṣair bodhaḥ sattāguṇatvayoḥ
ŚlōVā.PAS.170cd: dravyamūrtau punardvābhyāṃ rūpādāv ekaśaḥ sthitaḥ ||
ŚlōVā.PAS.171ab: nanu jātyādirūpe ’pi śabdābhedopacārataḥ
ŚlōVā.PAS.171cd: pravartamānā mithya syād buddhī rūpeṣu buddhivat ||
ŚlōVā.PAS.172ab: na śabdābhedarūpeṇa buddhir artheṣu jāyate
ŚlōVā.PAS.172cd: prāk śabdād yādṛśī buddhiḥ śabdād api hi tādṛśī ||
ŚlōVā.PAS.173ab: nanu gotvādirūpeṇa gavākārādibuddhayaḥ
ŚlōVā.PAS.173cd: na prāk śabdārthasambandhajñānāt santi kadā cana ||
ŚlōVā.PAS.174ab: jātyādes tatsvarūpaṃ ced aśabdajño ’pi lakṣayet
ŚlōVā.PAS.174cd: anvayavyatirekābhyāṃ śabdarūpatvaniścayaḥ ||
ŚlōVā.PAS.175ab: yathā rūpādayo bhinnāḥ prāk śabdāt svātmanaiva tu
ŚlōVā.PAS.175cd: gamyante tadvad evaitat saṃjñitvaṃ kevalaṃ param ||
ŚlōVā.PAS.176ab: na cāvikalpitaḥ śabdād iti vācyo na gṛhyate
ŚlōVā.PAS.176cd: tenāgṛhītaśabdo ’pi gotvādīn pratipadyate ||
ŚlōVā.PAS.177ab: śrutisaṃsparśabodhe ’pi gotvādīn pratipadyate
ŚlōVā.PAS.177cd: vivekād arthaśabdānāṃ cakṣuḥ śrotradhiyā kṛtāt ||
ŚlōVā.PAS.178ab: anantadharmake dharmiṇy ekadharmāvadhāraṇe
ŚlōVā.PAS.178cd: śabdo ’bhyupāyamātraṃ syān nātmādhyāropakāraṇam ||
ŚlōVā.PAS.179ab: na copeye ’bhyupāyasya rūpādhyāsaḥ prasajyate
ŚlōVā.PAS.179cd: na hi dīpendriyādīnāṃ rūpādhyāropa iṣyate ||
ŚlōVā.PAS.180ab: nityaṃ yadi ca gotvādi śabdarūpeṇa gṛhyate
ŚlōVā.PAS.180cd: rūpāntaraṃ na dṛṣṭaṃ ced bhedādhyāsau kuto nvimau ||
ŚlōVā.PAS.181ab: yady abhedo na mithyātvam, bhedaś cet syāt svarūpataḥ
ŚlōVā.PAS.181cd: nādhyāropaprasaṅgaḥ syād bhrāntyā tv adhyāsakalpanā ||
ŚlōVā.PAS.182ab: śabdenaiva ca nirdeśo gṛhīte ’rthe ’vakalpate
ŚlōVā.PAS.182cd: gaur ity eva ca nirdeśo vācyatadbuddhivādinām ||
ŚlōVā.PAS.183ab: nirdeśatulyatāyāṃ ca śrotrā vaktṛsvarūpatā
ŚlōVā.PAS.183cd: śabdajñānaprameyeṣu vijñānasyāvasīyate ||
ŚlōVā.PAS.184ab: bhrāntihetusamānatve ’py upāyatvānmatiśrutī
ŚlōVā.PAS.184cd: manyate ’rthe samadhyaste nārthādhyāsaṃ tayoḥ punaḥ ||
ŚlōVā.PAS.185ab: gotve sāsnādimadrūpāṅgādirūpābhidhāyake
ŚlōVā.PAS.185cd: nirākārobhayajñāne saṃvittiḥ paramārthataḥ ||
ŚlōVā.PAS.186ab: yadi cābhedarūpeṇa śabdenārthaḥ pratīyate
ŚlōVā.PAS.186cd: ekarūpatvam akṣādau devanādeḥ prasajyate ||
ŚlōVā.PAS.187ab: syād anakṣanivṛtyā cet, na prāk śabdāt pratīyate
ŚlōVā.PAS.187cd: gavādiṣv api tulyaṃ cet, nekarūpasya darśanāt ||
ŚlōVā.PAS.188ab: traye bibhītakādīnāṃ naikadharmānvayo ’sti hi
ŚlōVā.PAS.188cd: śabdaḥ sādhāraṇas teṣāṃ jātiśabdād vilakṣaṇaḥ ||
ŚlōVā.PAS.189ab: parasparavibhinnaṃ tu jñāyate ’trākṛtitrayam
ŚlōVā.PAS.189cd: tadadhyāse na yujyeta tadrūpasyāvibhāgataḥ ||
ŚlōVā.PAS.190ab: bhinnāḥ syur akṣaśabdāś cet, nārthe saṃśayadarśanāt
ŚlōVā.PAS.190cd: na sāmānyād ṛte sa syād, rūpābhedaś ca gamyate ||
ŚlōVā.PAS.191ab: bhavatyādau ca bhinne ’pi nāmākhyātatvasaṃjñayā
ŚlōVā.PAS.191cd: rūpaikatvena cādhyāse tulyārthatvaṃ prasajyate ||
ŚlōVā.PAS.192ab: śabdaniṣpattyabhedāc ca tiṅantārthasya sādhyatā
ŚlōVā.PAS.192cd: katham, kathaṃ ca mūrtārtho vācake mūrtivarjite ||
ŚlōVā.PAS.193ab: gavāśvaśuklaśabdāder vācyarūpānapekṣaṇe
ŚlōVā.PAS.193cd: vācakatvavyavasthānaṃ kathaṃ jātiguṇādiṣu ||
ŚlōVā.PAS.194ab: vṛkṣaplakṣādiśabdānāṃ tulye bhede ghaṭādibhiḥ
ŚlōVā.PAS.194cd: viśeṣaṇaviśeṣyatvaṃ katham arthānapekṣayā ||
ŚlōVā.PAS.195ab: sāmānādhikaraṇyaṃ ca na syad vācakabuddhivat
ŚlōVā.PAS.195cd: ekatra copasaṃhāro na buddhyor nirvikalpake ||
ŚlōVā.PAS.196ab: vastumātre sa ced evaṃ sarveṣām ekavācyatā
ŚlōVā.PAS.196cd: bhaved gavādiśabdānāṃ sarvair vastu hi gamyate ||
ŚlōVā.PAS.197ab: na cāsādhāraṇe bhede nīlotpalam itīṣyate
ŚlōVā.PAS.197cd: na hi śabdapravṛttiḥ syād anyatrānyatra ceṣyate ||
ŚlōVā.PAS.198ab: na ca nīlotpalaṃ nāma vastvekaṃ kiñ cid iṣyate
ŚlōVā.PAS.198cd: śabdārthayor yato bhedo gamyate ’vayavānugaḥ ||
ŚlōVā.PAS.199ab: śabdadvayasya cādhyāsaḥ paryāyeṣv api dṛśyate
ŚlōVā.PAS.199cd: ekādhikaraṇās tena syus te nīlotpalādivat ||
ŚlōVā.PAS.200ab: na cānavagate pūrvaṃ padam arthe prayujyate
ŚlōVā.PAS.200cd: tatra sambandhavelāyāṃ kīdṛśo ’rthaḥ pratīyate ||
ŚlōVā.PAS.201ab: tadānīṃ nārtharūpe hi śabdarūpasya sambhavaḥ
ŚlōVā.PAS.201cd: na cāsādhāraṇāṃśena sambandhānugamaḥ kva cit ||
ŚlōVā.PAS.202ab: tatra pūrvānapekṣatve yadyātmādhyāsaśaktatā
ŚlōVā.PAS.202cd: śabdasya prathame ’pi syāc chravaṇe ’dhyastarūpatā ||
ŚlōVā.PAS.203ab: mama vācyānabhijñatvān na bhavet smaraṇaṃ tataḥ
ŚlōVā.PAS.203cd: bhavatas tv artharūpasya vācakeṣv api darśanāt ||
ŚlōVā.PAS.204ab: yathā tv ajñātaśabdānāṃ vācye taddhīr na jāyate
ŚlōVā.PAS.204cd: tathaivājñātavācyānām upalabdhe ’pi vācake ||
ŚlōVā.PAS.205ab: tasmān nātīva vācyānāṃ vācakādhīnatā bhavet
ŚlōVā.PAS.205cd: smārakatvāc ca teṣv eva pāratantryaṃ pratīyate ||
ŚlōVā.PAS.206ab: tena sambandhavelāyām arthātmā yo ’vasīyate
ŚlōVā.PAS.206cd: śabdād api sa eveti nārtharūpaṃ praṇaśyati ||
ŚlōVā.PAS.207ab: pravṛttau vā nivṛttau vā yāṃ śabdaḥ kurute matim
ŚlōVā.PAS.207cd: tādātmyaṃ tasya śabdasya na kathañ cit pratīyate ||
ŚlōVā.PAS.208ab: karahastādiśabdebhyaḥ śabdarūpasya bhedataḥ
ŚlōVā.PAS.208cd: bhinno ’rthaḥ sampratīyeta tadadhyāropakalpane ||
ŚlōVā.PAS.209ab: ātmādhyāsas tu sādṛśyād uparāgāc ca dṛśyate
ŚlōVā.PAS.209cd: na tāvad arthasādṛśyaṃ śabdasyeha pratīyate ||
ŚlōVā.PAS.210ab: na cānurāgaḥ śabdena bhinnadeśasya yujyate
ŚlōVā.PAS.210cd: dūrasthapratibimbaṃ ca nārūpasya pratīyate ||
ŚlōVā.PAS.211ab: śabdasarvagatatvena yadyarthaprāptir ucyate
ŚlōVā.PAS.211cd: sarvārthānāṃ bhavec chabdaiḥ sarvair evānurañjanam ||
ŚlōVā.PAS.212ab: na ca bhinnendriyagrāhyaṃ kiñ cid asty anurāgakṛt
ŚlōVā.PAS.212cd: na hi lākṣānurakte ’pi sphaṭike dhīs tvagādibhiḥ ||
ŚlōVā.PAS.213ab: anumānāgamau mithyā syātāmadhyāsakalpane
ŚlōVā.PAS.213cd: nirūpaṇasya mithyātvāt sarvābhāvaḥ prasajyate ||
ŚlōVā.PAS.214ab: tathās tv iti yadi brūyāt, mithyā svavacane sati
ŚlōVā.PAS.214cd: katham evaṃ vaded artho nānṛtād dhi pratīyate ||
ŚlōVā.PAS.215ab: śūnyavādottarāccāpi yathārthaṃ buddhiśabdayoḥ
ŚlōVā.PAS.215cd: pravṛttir na tu tat tantram artharūpaṃ kadā cana ||
ŚlōVā.PAS.216ab: tasmāt prāg api ye śabdād bhirnnaikatvādibuddhibhiḥ
ŚlōVā.PAS.216cd: gṛhyante sarvadā teṣāṃ paramārthastitā bhavet ||
ŚlōVā.PAS.217ab: śabdābhyupāyake ’py arthe tadabhāve ca yady api
ŚlōVā.PAS.217cd: arthabuddhir na jāyeta nārthe rūpaṃ praṇaśyati ||
ŚlōVā.PAS.218ab: cakṣurāder abhāve hi rūpādyātmā na gṛhyate
ŚlōVā.PAS.218cd: svarūpanāśo rūpādes tāvanmātreṇa neṣyate ||
ŚlōVā.PAS.219ab: sambandhasya ca nityatvān nārethasya syād arūpatā
ŚlōVā.PAS.219cd: yugapanna hi sarveṣām anyākārārthavedanam ||
ŚlōVā.PAS.220ab: tadākāre ’pi tadvac ced, dvaye sati parīkṣyatām
ŚlōVā.PAS.220cd: kiṃ nv arthasyātathābhāvo grahītuḥ kiṃ nv aśaktatā ||
ŚlōVā.PAS.221ab: sadasadbhāvayor arthe virodhitvād asambhavaḥ
ŚlōVā.PAS.221cd: grahītṛbhedāc chaktatvam aśaktatvaṃ ca yujyate ||
ŚlōVā.PAS.222ab: yathāndhānandhayoḥ pārśve rūpasyety abhidhāsyate
ŚlōVā.PAS.222cd: tenārthe dhvanyupāyasya tadhīrnānyasya jāyate ||
ŚlōVā.PAS.223ab: devadattādiśabde tu sambandhādyatvadarśanāt
ŚlōVā.PAS.223cd: arthasyānityatāyāṃ ca tādrūpyasyāpy anityatā ||
ŚlōVā.PAS.224ab: tatrāpy autpattikī śaktis tadrūpapratyayaṃ prati
ŚlōVā.PAS.224cd: grāhyagrāhakayor iṣṭā niyogasya tv anityatā ||
ŚlōVā.PAS.225ab: tatra sarvair atādrūpyaṃ prāṅniyogāt pratīyate
ŚlōVā.PAS.225cd: teneṣṭam eva mithyātvaṃ kaiś cid adhyāsakalpane ||
ŚlōVā.PAS.226ab: yadā tu yādṛśaḥ piṇḍaḥ pūrvaṃ śabdāt pratīyate
ŚlōVā.PAS.226cd: tādṛśasmaraṇe hetuḥ śabdas tatra yathārthatā ||
ŚlōVā.PAS.227ab: niyogāt parato vāpi śabdena vyajyatām iyam
ŚlōVā.PAS.227cd: tadgrāhyaśaktir arthasya, pārarūpyaṃ na tāvatā ||
ŚlōVā.PAS.228ab: sarvākāraparicchedyaśakte ’rthe vācake ’pi vā
ŚlōVā.PAS.228cd: sarvākārārthavijñānasamarthe niyamaḥ kṛtaḥ ||
ŚlōVā.PAS.229ab: tatra śabdārthasambandhaṃ pramātuḥ smarato ’pi yā
ŚlōVā.PAS.229cd: buddhiḥ pūrvagṛhītārthasandhānād upajāyate ||
ŚlōVā.PAS.230ab: cakṣuṣā sannikṛṣṭe ’rthe nāpratyakṣam asau bhavet
ŚlōVā.PAS.230cd: viviktā eva te ’py arthāḥ smṛtipratyakṣagocarāḥ ||
ŚlōVā.PAS.231ab: smaryete śabdasambandhau mā bhūt pratyakṣatā tayoḥ
ŚlōVā.PAS.231cd: tadapratyakṣabhāvena na tv arthasyāpi vāryate ||
ŚlōVā.PAS.232ab: gṛhītam api gotvādi smṛtispṛṣṭaṃ ca yady api
ŚlōVā.PAS.232cd: tathāpi vyatirekeṇ apūrvabodhāt pratīyate ||
ŚlōVā.PAS.233ab: vyaktikālādibhedena tatrāsty avasaro miteḥ
ŚlōVā.PAS.233cd: yaḥ pūrvāvagato ’ṃśo ’tra sa na nāma pramīyate ||
ŚlōVā.PAS.234ab: idānīn tanam astitvaṃ na hi pūrvadhiyā gatam
ŚlōVā.PAS.234cd: na hi smaraṇato yatprāk tat pratyakṣam itīdṛśam ||
ŚlōVā.PAS.235ab: vacanaṃ rājakīyaṃ vā vaidikaṃ vāpi vidyate
ŚlōVā.PAS.235cd: na cāpi smaraṇāt paścād indriyasya pravartanam ||
ŚlōVā.PAS.236ab: vāryate kena cin nātastat tadānīṃ praduṣyati
ŚlōVā.PAS.236cd: tenendriyārthasambandhāt prāgūrdhvaṃ vāpi yatsmṛteḥ ||
ŚlōVā.PAS.237ab: vijñānaṃ jāyate sarvaṃ pratyakṣam iti gamyatām
ŚlōVā.PAS.237cd: vimanaskā yadā ke cit sambaddham api cendriyaiḥ ||
ŚlōVā.PAS.238ab: na budhyante tathā cānye sādṛśyādivimohitāḥ
ŚlōVā.PAS.238cd: tatra yo ’rthaṃ vivekena kauśalāt sadṛśeṣv api ||
ŚlōVā.PAS.239ab: sūkṣmaṃ vāpi prapadyeta tasya bhrāntirnaṃ tāvatā
ŚlōVā.PAS.239cd: yathā ṣaḍjādibhedena gāne laukikavaidike ||
ŚlōVā.PAS.240ab: vivekenāvagacchanti yeṣāṃ tatsaṃskṛtā matiḥ
ŚlōVā.PAS.240cd: gānamātraṃ vijānanti tatrānadhikṛtās tu ye ||
ŚlōVā.PAS.241ab: tadajñānān na mithyātvaṃ vaktuṃ śakyaṃ vivekinām
ŚlōVā.PAS.241cd: te hi ṣaḍjādiśabdebhyo vināpy eṣaṃ viviktatām ||
ŚlōVā.PAS.242ab: yathāvadadhigacchanti, tadvad gotvādivas tv api
ŚlōVā.PAS.242cd: saṅkīrṇam arthamātraṃ tu budhyante ’bhyāsarvajitāḥ ||
ŚlōVā.PAS.243ab: vivekaṃ pratipadyante ye śabdasmṛtisaṃskṛtāḥ
ŚlōVā.PAS.243cd: yathā rūpādimatyarthe yasyaivāsti yadindriyam ||
ŚlōVā.PAS.244ab: sa tanmātraṃ gṛhītvānyan na gṛhṇātyanumānataḥ
ŚlōVā.PAS.244cd: tathā vivekahetūnāṃ yadā yaṃ pratipadyate ||
ŚlōVā.PAS.245ab: tadupeye tadā jñānaṃ vartate tadanugrahāt
ŚlōVā.PAS.245cd: tena yāvat pramātṇāṃ vivekopāyadarśanam ||
ŚlōVā.PAS.246ab: na syāt tāvad bhavet teṣāṃ vijñānaṃ nirvikalpakam
ŚlōVā.PAS.246cd: tasmād yatra prakalpyeta vastu vastvantarātmanā ||
ŚlōVā.PAS.247ab: pramāṇābhāsatā tatra na svadharmavikalpane
ŚlōVā.PAS.247cd: pratyakṣatvam ataḥ siddhaṃ sāmānyasya tathaiva ca ||
ŚlōVā.PAS.248ab: sambandhasyeti tat pūrvam anumānādi jāyate
ŚlōVā.PAS.248cd: sarvaṃ cāpy anumānādi pratyakṣe nirvikalpake ||
ŚlōVā.PAS.249ab: na pravartata ity etadanumāne ’bhidhāsyate
ŚlōVā.PAS.249cd: nanv evaṃ sati yāpy agner dūrād apy auṣṇyakalpanā ||
ŚlōVā.PAS.250ab: sāpi pratyakṣam eva syād yathā gotvādibuddhayaḥ
ŚlōVā.PAS.250cd: pratyāsannataraṃ gotvaṃ pratyakṣatvena sammatam ||
ŚlōVā.PAS.251ab: vijñānaṃ nānyad astīti pratyakṣam idam eva naḥ
ŚlōVā.PAS.251cd: tatrāpy akṣair asambandhaṃ manvānasyopajāyate ||
ŚlōVā.PAS.252ab: yadā buddhiḥ, tadā naiva pratyakṣatvena kalpyate
ŚlōVā.PAS.252cd: sparśanena tu sambandhe pratyakṣatvena jāyate ||
ŚlōVā.PAS.253ab: tasmād yadindriyaṃ yasya grāhakatvena kalpitam
ŚlōVā.PAS.253cd: tenaiva sati sambandhe pratyakṣaṃ nānyathā bhavet ||
ŚlōVā.PAS.254ab: evaṃ samāne ’pi vikalpamārge yatrākṣasambandhaphalānusāraḥ
ŚlōVā.PAS.254cd: pratyakṣatā tasya tathā ca loke vināpyado lakṣaṇataḥ prasiddham ||


---------------------------------------------------------------------
[autpattikasūtra vṛttikāragrantha (vkg)]

ŚlōVā.VKG.1ab: pratyakṣādau niṣiddhe ’pi nanu lokaprasiddhitaḥ
ŚlōVā.VKG.1cd: dharmādharmau pramāsyete brāhmaṇādivivekavat ||
ŚlōVā.VKG.2ab: dhārmikādhārmikatvābhyāṃ pīḍānugrahakāriṇau
ŚlōVā.VKG.2cd: prasiddhau hi, tathā cāha pārāśaryo ’tra vastuni ||
ŚlōVā.VKG.3ab: idaṃ puṇyam idaṃ pāpam ity etasmin padadvaye
ŚlōVā.VKG.3cd: ācaṇḍālaṃ manuṣyāṇām alpaṃ śāstraprayojanam ||
ŚlōVā.VKG.4ab: nirmūlāsambhavād atra pramāṇaiḥ saiva mṛgyate
ŚlōVā.VKG.4cd: kutaḥ punaḥ pravṛtteti, pratyakṣādi tu vāritam ||
ŚlōVā.VKG.5ab: na caitāni parityajya pṛthag loke pramāṇatā
ŚlōVā.VKG.5cd: saṃsāramocakādeś ca hiṃsā puṇyatvasammatā ||
ŚlōVā.VKG.6ab: na paścāt puṇyam icchanti ke cid evaṃ vigānataḥ
ŚlōVā.VKG.6cd: mlecchāryāṇāṃ prasiddhatvaṃ na dharmasyopapadyate ||
ŚlōVā.VKG.7ab: na cāryāṇāṃ viśeṣo ’sti yāvacchāstram anāśritam
ŚlōVā.VKG.7cd: tanmūlārthaprasiddhis tu tatprāmāṇye sthite bhavet ||
ŚlōVā.VKG.8ab: tasmād abhāvaktrasthau dharmādarmau na śknuyāt
ŚlōVā.VKG.8cd: codanā cet samuddhartuṃ grastau tenaiva paśyatām ||
ŚlōVā.VKG.9ab: upadeśo hi bhavati jñānaṃ tasyeti yojyate
ŚlōVā.VKG.9cd: jñāyate yena tajjñānam ekādhikaraṇatvataḥ ||
ŚlōVā.VKG.10ab: autpattikagirā doṣaḥ kāraṇasya nivāryate
ŚlōVā.VKG.10cd: abādho ’nyatirekeṇa, svatas tena pramāṇatā ||
ŚlōVā.VKG.11ab: sarvasyānupalabdhe ’rthe prāmāṇyaṃ smṛtir anyathā
ŚlōVā.VKG.11cd: codanā copadeśaś ca vidhiś caikārthavācinaḥ ||
ŚlōVā.VKG.12ab: vākyāntare samarthe ’pi kimarthaṃ vidhir āśritaḥ
ŚlōVā.VKG.12cd: sādhyasādhanasambandhaḥ sarvākhyāteṣu vidyate ||
ŚlōVā.VKG.13ab: sarvavākyeṣu cākhyātaṃ tenākāṅkṣānivartanāt
ŚlōVā.VKG.13cd: pravṛttisiddhir icchātaḥ, pratiṣedhāt tu varjanam ||
ŚlōVā.VKG.14ab: vidhāvanāśrite sādhyaḥ puruṣārtho na labhyate
ŚlōVā.VKG.14cd: śrutasvargādibādhena dhātvarthaḥ sādhyatāṃ vrajet ||
ŚlōVā.VKG.15ab: vidhau tu tam atikramya svargādeḥ sādhyateṣyate
ŚlōVā.VKG.15cd: tatsādhanasya dharmatvam evaṃ sati ca labhyate ||
ŚlōVā.VKG.16ab: svapratyayāntarāpekṣā syād anāptanaroktiṣu
ŚlōVā.VKG.16cd: āptoktiṣu narāpekṣā nobhayaṃ codanāsu naḥ ||
ŚlōVā.VKG.17ab: ādiśabdo makārāntaḥ luki kleśena saṅgatiḥ
ŚlōVā.VKG.17cd: nañadhyāhriyate sūtre, saṅkarāt paricodanā ||
ŚlōVā.VKG.18ab: pramāṇalakṣaṇājñānād vyabhicārāt parīkṣaṇam
ŚlōVā.VKG.18cd: naitat pratyakṣam ityevamaparīkṣopasaṃhṛtā ||
ŚlōVā.VKG.19ab: tatrānyasyāyathārthatvaṃ pratyakṣe tu yathārthatā
ŚlōVā.VKG.19cd: yadābhāsaṃ hi vijñānaṃ tatsaṃyoge tad iṣyate ||
ŚlōVā.VKG.20ab: sampūrṇaṃ lakṣaṇaṃ hy etat, tatsator vyatyayaḥ kṛtaḥ
ŚlōVā.VKG.20cd: śobhanārthas tu sacchabdaḥ, yad vākhyāhārakalpanā ||
ŚlōVā.VKG.21ab: arthāpattyetareṣāṃ ca pratyakṣābhāsalakṣaṇam
ŚlōVā.VKG.21cd: bādhakajñānalābho hi pūrvābādhe na sambhavet ||
ŚlōVā.VKG.22ab: sa cāstīti, avabodhatve sati nānyonyasaṃśrayam
ŚlōVā.VKG.22cd: na cānāgatabādhe ca pūrveṇātmā hi labhyate ||
ŚlōVā.VKG.23ab: nimittadoṣabodhena paścād yatrāpy abādhanam
ŚlōVā.VKG.23cd: bhavaty eva hi tatrāpi narāntaraviparyayaḥ ||
ŚlōVā.VKG.24ab: sarveṣāṃ sarvadā yatra dhīḥ syāt tatra na bādhanam
ŚlōVā.VKG.24cd: na hi kāraṇaduṣṭatvabuddhis tatra balīyasī ||
ŚlōVā.VKG.25ab: jātyādiṣu yadā jātā buddhiḥ paścād asambhavāt
ŚlōVā.VKG.25cd: nāśyate yuktibhis tatra vyaktam anyonyasaṃśrayam ||
ŚlōVā.VKG.26ab: svataḥ prāmāṇyataś cātra nirṇayo ’stitvabodhanāt
ŚlōVā.VKG.26cd: tadrūpapratyayotpattes tadasadvādinām api ||


---------------------------------------------------------------------
[autpattikasūtra nirālambanavāda (nav)]

ŚlōVā.NAV.1ab: pramāṇatvāpramāṇatve puṇyapāpādi tatphalam
ŚlōVā.NAV.1cd: vidhyarthavādamantrārthanāmadheyādikalpanā ||
ŚlōVā.NAV.2ab: sarveṣu lakṣaṇeṣv evaṃ svapramāṇagaṇaiḥ sthitiḥ
ŚlōVā.NAV.2cd: vacanavyaktibhedena pūrvasiddhāntapakṣatā ||
ŚlōVā.NAV.3ab: karmabhyaḥ phalasambandhaḥ pāralaukyaihalaukike
ŚlōVā.NAV.3cd: sarvam ityādy ayuktaṃ syād arthaśūnyāsu buddhiṣu ||
ŚlōVā.NAV.4ab: tasmād dharmārthibhiḥ pūrvaṃ pramāṇair lokasammataiḥ
ŚlōVā.NAV.4cd: arthasya sadasadbhāve yatnaḥ kāryaḥ kriyāṃ prati ||
ŚlōVā.NAV.5ab: yadā saṃvṛtisatyena sarvam etat prakalpyate
ŚlōVā.NAV.5cd: jñānamātre ’pi kasmād vo vṛthāgraho ’rthakalpane ||
ŚlōVā.NAV.6ab: saṃvṛter na tu satyatvaṃ satyabhedaḥ kuto ’nvayam
ŚlōVā.NAV.6cd: satyā cet saṃvṛtiḥ keyaṃ mṛṣā cet satyatā katham ||
ŚlōVā.NAV.7ab: satyatvaṃ na ca sāmānyaṃ mṛṣārthaparamārthayoḥ
ŚlōVā.NAV.7cd: virodhāt, na hi vṛkṣatvaṃ sāmānyaṃ vṛkṣasiṃhayoḥ ||
ŚlōVā.NAV.8ab: tulyārthatve ’pi tenaiṣāṃ mithyāsaṃvṛtiśabdayoḥ
ŚlōVā.NAV.8cd: vañcanārtha upanyāso lālāvaktrāsavādivat ||
ŚlōVā.NAV.9ab: nāstikyaparihārāṛthaṃ saṃvṛtiḥ kalpaneti ca
ŚlōVā.NAV.9cd: kalpanāpi tv abhinnasya naiva nirvastuke bhavet ||
ŚlōVā.NAV.10ab: tasmād yan nāsti nāsty eva, yat tv asti paramārthataḥ
ŚlōVā.NAV.10cd: tat satyam anyanmithyeti, na satyadvayakalpanā ||
ŚlōVā.NAV.11ab: svapnādibhogavac cāpi yopabhogatvakalpanā
ŚlōVā.NAV.11cd: tannivṛttyartham eveha paramārthe kaś cit pravartate ||
ŚlōVā.NAV.12ab: na hi svapnasukhādyarthaṃ dharme kaś cit pravartate
ŚlōVā.NAV.12cd: yādṛcchikatvāt svapnasya tūṣṇīmāsyeta paṇḍitaiḥ ||
ŚlōVā.NAV.13ab: paramāṛthaphalāvāptim icchadbhis tena yatnataḥ
ŚlōVā.NAV.13cd: pratipattir vidhātavyā yuktibhir bāhyavastuṣu ||
ŚlōVā.NAV.14ab: tatrārthaśūnyaṃ vijñānaṃ yogācārāḥ samāśritāḥ
ŚlōVā.NAV.14cd: tasyāpy abhāvam icchanti ye mādhyamikavādinaḥ ||
ŚlōVā.NAV.15ab: tatra bāhyārthaśūnyatvaṃ tulyaṃ tāvad dvayor api
ŚlōVā.NAV.15cd: nivṛttyāsya tato jñāne tadvat saṃvṛtikalpanā ||
ŚlōVā.NAV.16ab: tasmāt sādhāraṇatvena tanmūlatvena cāpy ayam
ŚlōVā.NAV.16cd: bāhyārthasadasadbhāve yatno bhāṣyakṛtā kṛtāḥ ||
ŚlōVā.NAV.17ab: bāhyārthāpahnave ’dvaitam ekārthasya parīkṣaṇāt
ŚlōVā.NAV.17cd: pramāṇam āśritaś caikas tatrāstāṃ yaḥ prameyataḥ ||
ŚlōVā.NAV.18ab: pramāṇasthas tu mūlatvād ihedānīṃ parīkṣyate
ŚlōVā.NAV.18cd: prastutaḥ sa dvidhā cātra prathamaṃ tv anumānataḥ ||
ŚlōVā.NAV.19ab: pratyakṣabādhane cokte paścāt tacchaktyavekṣaṇāt
ŚlōVā.NAV.19cd: tatrānumānamāhedaṃ nanv iti, asya ca saṅgatiḥ ||
ŚlōVā.NAV.20ab: tatsamprayogajaṃ nāma pratyakṣam iti bhāṣitam
ŚlōVā.NAV.20cd: tatrendriyārthasambandhabhedo na paramārthataḥ ||
ŚlōVā.NAV.21ab: kalpitaḥ samprayogas tu svapnādāv api vidyate
ŚlōVā.NAV.21cd: tadatadyogajanyasya vibhāgas tena durlabhaḥ ||
ŚlōVā.NAV.22ab: mithyātvaṃ yad dvidhaivoktaṃ nāyathety atra cocyate
ŚlōVā.NAV.22cd: sarvasyaiva ca mithyātve kiṃ viśiṣyābhidhīyate ||
ŚlōVā.NAV.23ab: stambhādipratyayo mithyā pratyayatvāt tathā hi yaḥ
ŚlōVā.NAV.23cd: pratyayaḥ sa mṛṣā dṛṣṭaḥ svapnādipratyayo yathā ||
ŚlōVā.NAV.24ab: siddhasādhanabhāvo ’ṃśe dṛṣṭāntābhāva eva ca
ŚlōVā.NAV.24cd: mā bhūtām evaśabdaś ca vyārtho ’śeṣaprasādhane ||
ŚlōVā.NAV.25ab: sarva eveti tenātra jāgradbuddhiparigrahaḥ
ŚlōVā.NAV.25cd: svāṃśābhyupagamāc cāpi bāhyagrāhyanivāraṇam ||
ŚlōVā.NAV.26ab: pratyayasyeti sādhyāṃśavyāptahetunidarśanam
ŚlōVā.NAV.26cd: hetuś copanyenātra jāgrato ’pīti darśataḥ ||
ŚlōVā.NAV.27ab: vipakṣābhāvataś cātra vyatireko na kathyate
ŚlōVā.NAV.27cd: sāmānyasya ca hetutvāt kasmāt pakṣaikadeśatā ||
ŚlōVā.NAV.28ab: jāgrajjñāne viśeṣo ’yaṃ yataḥ supariniścayaḥ
ŚlōVā.NAV.28cd: bāhyālambanasambandho na prasiddhaḥ paraṃ prati ||
ŚlōVā.NAV.29ab: tasmād yad bhāṣyakāreṇa dattam uttam atra tu
ŚlōVā.NAV.29cd: vikalpasamatā vā syād vaidharmyasamatāpi vā ||
ŚlōVā.NAV.30ab: dṛṣṭatvāt pūrvapakṣasya jātyukti kaiś cid āśritā
ŚlōVā.NAV.30cd: pratijñādoṣam evāhuḥ ke cit pratyakṣabādhanam ||
ŚlōVā.NAV.31ab: śakṣyāmo yadi vispaṣṭaṃ svāṃśagrāhyanivāraṇam
ŚlōVā.NAV.31cd: tadā te śuddha eva syāt pakṣo grāhyanivāraṇaḥ ||
ŚlōVā.NAV.32ab: pratyakṣādeś ca viṣayo bāhya evāvatiṣṭhate
ŚlōVā.NAV.32cd: tanniṣedhakṛtas tasya tair bhavet pakṣabādhanam ||
ŚlōVā.NAV.33ab: suniścayena caiteṣāṃ bādhakapratyayād ṛte
ŚlōVā.NAV.33cd: pramāṇābhāsatā nāstīty etasmāt katyate balam ||
ŚlōVā.NAV.34ab: duṣṭajñānagṛhītāpratiṣedho hi yujyate
ŚlōVā.NAV.34cd: gṛhītamātrabādhe tu svapakṣo ’pi na sidhyati ||
ŚlōVā.NAV.35ab: agrāhyatvāc ca bhedena viśeṣaṇaviśeṣyayoḥ
ŚlōVā.NAV.35cd: aprasiddhobhayatvaṃ vā vācyam anyatarasya vā ||
ŚlōVā.NAV.36ab: vaktṛśrotroś ca yajjñānaṃ viśeṣaṇviśeṣyayoḥ
ŚlōVā.NAV.36cd: tannirālambanatvena svavāgbādho dvyor api ||
ŚlōVā.NAV.37ab: sambhavo na ca bhedasya viśeṣaṇaviśeṣyayoḥ
ŚlōVā.NAV.37cd: tasmān nirūpaṇaṃ nāsti pratijñārthasya śobhanam ||
ŚlōVā.NAV.38ab: nirālambanatā nāma na kiñ cid vastu gamyate
ŚlōVā.NAV.38cd: tena yadvyatirekādau praśno naivopapadyate ||
ŚlōVā.NAV.39ab: yady avastu kathaṃ tv asmāṃs tvaṃ bodhayitum icchasi
ŚlōVā.NAV.39cd: budhyase vā svabuddhyā tvam, kalpitā tv atha sādhyate ||
ŚlōVā.NAV.40ab: asataḥ kalpanā kīdṛk, k.lptau vastu prasajyate
ŚlōVā.NAV.40cd: katham iṣṭam abhāve ced, vastu so ’pīti vakṣyate ||
ŚlōVā.NAV.41ab: tathā pratyaya ity eṣa karma bhāvādi vā bhavet
ŚlōVā.NAV.41cd: bhāvādiṣu virodhaḥ syāt karma cet siddhasādhanam ||
ŚlōVā.NAV.42ab: pratyāyyasya hi rūpāder nirālambanateṣyate
ŚlōVā.NAV.42cd: avijñānātmakatvena kiñ cin nālambate hy asau ||
ŚlōVā.NAV.43ab: kartṛtve karaṇatve vā pakṣatvaṃ śabdayor api
ŚlōVā.NAV.43cd: tannirālambanatvena pakṣābhāvaḥ prasajyate ||
ŚlōVā.NAV.44ab: pratyāyyena ca bhinnena vinā kartrādyasambhavaḥ
ŚlōVā.NAV.44cd: pratyaye tannimitte vā bādhaḥ svavacanena te ||
ŚlōVā.NAV.45ab: athāpi rūḍhirūpeṇa pratyayaḥ syāt tathāpi tu
ŚlōVā.NAV.45cd: grāhakaṃ vastu siddhaṃ naḥ pratyayo ’nyasya vastunaḥ ||
ŚlōVā.NAV.46ab: tam abhyupetya pakṣaś ced abhyupetaṃ virudhyate
ŚlōVā.NAV.46cd: viśeṣyasyāprasiddhaś ca tava, asmākam atādṛśe ||
ŚlōVā.NAV.47ab: ātmadharmasvatantratvakalpane ’pi tathā bhavet
ŚlōVā.NAV.47cd: na ca pratyayamātratvaṃ kiñ cid asty anirūpaṇāt ||
ŚlōVā.NAV.48ab: śabdārthamātrarūpeṇa yathānyeṣāṃ nirūpaṇam
ŚlōVā.NAV.48cd: tathā ca bhavato na syād vācyabhedamanicchataḥ ||
ŚlōVā.NAV.49ab: nirālambanatā cāpi sarvathā yadi sādhyate
ŚlōVā.NAV.49cd: viśeṣaṇāprasiddhiś ca dṛṣṭāntaś ca na vidyate ||
ŚlōVā.NAV.50ab: kena cic cet prakāreṇa nirālambanatocyate
ŚlōVā.NAV.50cd: rasajñānasya rūpādiśūnyatvāt siddhasādhanam ||
ŚlōVā.NAV.51ab: atha buddhir yadākārā tadālambanavāraṇam
ŚlōVā.NAV.51cd: svākārasyābhyupetatvāt tadabhāvo virudhyate ||
ŚlōVā.NAV.52ab: bāhyānālambanatve ’pi bāhya ity agraho yadi
ŚlōVā.NAV.52cd: stambhādau naiva tadbuddhir ityevaṃ siddhasādhanam ||
ŚlōVā.NAV.53ab: atha stambhādirūpeṇa nirālambanatocyate
ŚlōVā.NAV.53cd: saṃvedanasya dṛṣṭatvāt tadvirodhaḥ prasajyate ||
ŚlōVā.NAV.54ab: dvicandrādiṣu tulyaś cet, nendriyāprāptito hi naḥ
ŚlōVā.NAV.54cd: tatrānālambanoktiḥ syān nārthasaṃvittyabhāvataḥ ||
ŚlōVā.NAV.55ab: sarvatrārthendriyāṇāṃ naḥ saṃyogasadasattayā
ŚlōVā.NAV.55cd: saṃvittau vidyamānāyāṃ sadasadgrāhikā sthitiḥ ||
ŚlōVā.NAV.56ab: bhavatas tv indriyādīnām abhāvād grahaṇād ṛte
ŚlōVā.NAV.56cd: nālambanasya hetuḥ syān niṣedho ’to na yujyate ||
ŚlōVā.NAV.57ab: bahirbhāvāprasiddhatvāt tenānālambanā matiḥ
ŚlōVā.NAV.57cd: kathañ cit sādhyate naiṣa pakṣo hi jñāyate tadā ||
ŚlōVā.NAV.58ab: yathānyabodhanāśakter nāprasiddhe viśeṣaṇe
ŚlōVā.NAV.58cd: pakṣasiddhis tathaiva syād viśeṣaṇaviśeṣaṇe ||
ŚlōVā.NAV.59ab: nāprasiddhe padārthe hi vākyārthaḥ sampratīyate
ŚlōVā.NAV.59cd: tatpūrvakatvāt pakṣaś ca vākyārthaḥ sthāpayiṣyate ||
ŚlōVā.NAV.60ab: paryudāse niṣedhe vā vyatiriktasya vastunaḥ
ŚlōVā.NAV.60cd: prameyatvādyabhedena jagataḥ siddhasādhanam ||
ŚlōVā.NAV.61ab: yadi cātyantabhedena nirālambanatocyate
ŚlōVā.NAV.61cd: kathañ cic ced virudhyeta prākpakṣaḥ kalpitena ||
ŚlōVā.NAV.62ab: vastvādyākārataś cāpi dhīr nirālambaneṣyate
ŚlōVā.NAV.62cd: grāhakāc ced abhinnatvaṃ śaktibhedo virudhyate ||
ŚlōVā.NAV.63ab: nirālambanabuddheś ca yady utpattiḥ prasādhyate
ŚlōVā.NAV.63cd: dṛṣṭatvāt seṣyate ’smābhir bāhyagrāhyavivarjitā ||
ŚlōVā.NAV.64ab: samyaktvaṃ punar etasyās tvaṃ necchasi kathañ cana
ŚlōVā.NAV.64cd: ātmāṃśe ’vasitā hy eṣā mṛgatṛṣṇādibuddhivat ||
ŚlōVā.NAV.65ab: caitrādipratyayānāṃ ca nirālambanatā yadi
ŚlōVā.NAV.65cd: dharmabhūtā na gṛhyeta sādhanotthitayā dhiyā ||
ŚlōVā.NAV.66ab: tato viṣayanānātvāt pratiyogyanirākṛtā
ŚlōVā.NAV.66cd: rūpāt sālambanaprāptiḥ satī kena nivāryate ||
ŚlōVā.NAV.67ab: yadi pratyayaśabdo ’pi pratyayatvena gṛhyate
ŚlōVā.NAV.67cd: saṃvittyālambanatvaṃ ca vāryate, siddhasādhanam ||
ŚlōVā.NAV.68ab: buddhyutpādanaśaktiś ced vāryā sādhayaṃ na sidhyati
ŚlōVā.NAV.68cd: sādhanasya prayogo ’tra bodhakatvād vinā na te ||
ŚlōVā.NAV.69ab: na cābhidhāstyasambandhād ṛte bhedāc ca nāsty asau
ŚlōVā.NAV.69cd: na cāsau tadgataṃ bhedaṃ bodhayantya dhiyā vinā ||
ŚlōVā.NAV.70ab: prāśnikair agṛhīte ca vākyasyāvayave pṛthak
ŚlōVā.NAV.70cd: pakṣe hetau ca dṛṣṭānte vādini prativādini ||
ŚlōVā.NAV.71ab: sādhanasyāprayogaḥ syād abhyupetyocyate yadi
ŚlōVā.NAV.71cd: pūrvābhyupagamenaiva pratijñā bādhyate tataḥ ||
ŚlōVā.NAV.72ab: dharmādharmādibhede ca nāsiddhe paramārthataḥ
ŚlōVā.NAV.72cd: śiṣyātmanoś ca dharmāder upadeśo ’vakalpate ||
ŚlōVā.NAV.73ab: tadanuṣṭhānato buddher iṣṭo bhedaḥ, sphuṭaṃ ca taiḥ
ŚlōVā.NAV.73cd: sūtrāntare ’bhyupetatvād bhaved āgamabādhanam ||
ŚlōVā.NAV.74ab: sarvalokaprasiddhyā ca pakṣabādho ’tra te dhruvam
ŚlōVā.NAV.74cd: kṛtsnasādhanabuddhiś ca yadi mithyeṣyate tataḥ ||
ŚlōVā.NAV.75ab: sarvābhāvo yatheṣṭaṃ vā nyūnatā vābhidhīyate
ŚlōVā.NAV.75cd: teṣāṃ sālambanatve vā tair anaikāntiko bhavet ||
ŚlōVā.NAV.76ab: tadanyasya pratijñā cet, tadanyapratyayo mṛṣā
ŚlōVā.NAV.76cd: tanmithyātvaprasaṅge ca sarvaṃ pūrva na sidhyati ||
ŚlōVā.NAV.77ab: stambhādisādhanajñānabhedo na hi tathā bhavet
ŚlōVā.NAV.77cd: yāvad yāvat pratijñeyaṃ tadaṅgasya pratīyate ||
ŚlōVā.NAV.78ab: tāvat tāvat pareṣāṃ syān mithyātvād anyabādhanam
ŚlōVā.NAV.78cd: viruddhāvyabhicāritvaṃ bādho vāpy anumānataḥ ||
ŚlōVā.NAV.79ab: itthaṃ sarveṣu pakṣeṣu vaktavyaṃ pratisādhanam
ŚlōVā.NAV.79cd: bāhyārthālambanā buddhir iti samyak ca dhīr iyam ||
ŚlōVā.NAV.80ab: bādhakāpetabuddhitvād yathā svapnādibādhadhīḥ
ŚlōVā.NAV.80cd: sāpi mithyeti ced brūyāt, svapnādīnām abādhanāt ||
ŚlōVā.NAV.81ab: tasmāt sādharmyadṛṣṭānto bhavataḥ sādhane na hi
ŚlōVā.NAV.81cd: vijñānāstitvabhinnatvakṣaṇikatvādidhīs tathā ||
ŚlōVā.NAV.82ab: samyak ced abhyupeyeta tadānaikāntiko bhavet
ŚlōVā.NAV.82cd: tanmithyābhyupapattau ca pakṣabādhaḥ prasajyate ||
ŚlōVā.NAV.83ab: tathā ca baddham uktādivyavasthā na prakalpate
ŚlōVā.NAV.83cd: tataś ca mokṣayatnasya vaiphalyaṃ vaḥ prasajyate ||
ŚlōVā.NAV.84ab: vikalpotpadyamānā ca jñānāstitvādidhīr yadi
ŚlōVā.NAV.84cd: mṛṣeṣṭā na ca dṛṣṭātra pramāṇāntarato gatiḥ ||
ŚlōVā.NAV.85ab: pramāṇābhāvatas tena jñānāstitvādi durlabham
ŚlōVā.NAV.85cd: sarvaṃ cāpy asmadādīnāṃ mithyā jñānaṃ vikalpanāt ||
ŚlōVā.NAV.86ab: sānnidhyaviprakṛṣṭatve sattvāsattve ca durlabhe
ŚlōVā.NAV.86cd: mithyājñānāviśeṣe ’pi sāṃkhyādiparivarjanāt ||
ŚlōVā.NAV.87ab: bauddhadarśana ekasmin pakṣapāto na yujyate
ŚlōVā.NAV.87cd: mṛṣātvaṃ yadi buddheḥ syād bādhaḥ kiṃ nopalabhyate ||
ŚlōVā.NAV.88ab: bādhād vināpi tac cet syād vyavasthā na prakalpate
ŚlōVā.NAV.88cd: pratiyogini dṛṣṭe ca jāgrajjñāne mṛṣā bhavet ||
ŚlōVā.NAV.89ab: svapnādibuddhir asmākaṃ tava bhedo ’pi kiṅkṛtaḥ
ŚlōVā.NAV.89cd: na cānyat pratiyogyasti jāgrajjñānasya śobhanam ||
ŚlōVā.NAV.90ab: yaddarśanena mithyātvaṃ stambhādipratyayo vrajet
ŚlōVā.NAV.90cd: svapnādipratiyogitvaṃ sarvalokaprasiddhitaḥ ||
ŚlōVā.NAV.91ab: tadīyadharmavaidharmyād bādhakapratyayo yathā
ŚlōVā.NAV.91cd: yogināṃ jāyate buddhir bādhikā pratiyoginī ||
ŚlōVā.NAV.92ab: jāgratstambhādibuddhīnāṃ tataḥ svapnāditulyatā
ŚlōVā.NAV.92cd: prāptānāṃ tām avasthāṃ ca sarvaprāṇabhṛtām api ||
ŚlōVā.NAV.93ab: bādho ’yaṃ bhavitā tena siddhā sapratiyogitā
ŚlōVā.NAV.93cd: iha janmani keṣāñ cin na tāvad upalabhyate ||
ŚlōVā.NAV.94ab: yogyavasthāgatānāṃ tu na vidmaḥ kiṃ bhaviṣyati
ŚlōVā.NAV.94cd: yogināṃ cāsmādīyānāṃ tvaduktapratiyoginī ||
ŚlōVā.NAV.95ab: tvaduktiviparītā vā bādhabuddhir bhaviṣyati
ŚlōVā.NAV.95cd: īdṛktve yogibuddhīnāṃ dṛṣṭānto na tavāsti ca ||
ŚlōVā.NAV.96ab: dṛṣṭāntas tv asmādīnāṃ yo gṛhītaḥ sa vidyate
ŚlōVā.NAV.96cd: atha stambhādibuddhīnāṃ vadet sapratiyogitām ||
ŚlōVā.NAV.97ab: bādhyatvaṃ cāpi buddhitvān mṛgatṛṣṇādibuddhivat
ŚlōVā.NAV.97cd: iṣṭaṃ sapratiyogitvaṃ mṛgatṛṣṇādibuddhibhiḥ ||
ŚlōVā.NAV.98ab: tadātmanā ca bādhyatvaṃ grāhyāntaratayāpi ca
ŚlōVā.NAV.98cd: bādhakaiś cāpy anekāntaḥ, tadanyatve ca pūrvavat ||
ŚlōVā.NAV.99ab: mithyādhīpratiyogitvaṃ svapnādāv iva te bhavet
ŚlōVā.NAV.99cd: rāgādikṣayayogitvanimittādhigatis tathā ||
ŚlōVā.NAV.100ab: yāvān viśeṣa iṣṭaś cet sarvābhāvād viruddhatā
ŚlōVā.NAV.100cd: mahājanasya vā bādhādivānīmbādhabuddhivat ||
ŚlōVā.NAV.101ab: vācyo ’numānabādho vā yadi vā pratisādhanam
ŚlōVā.NAV.101cd: pūrvasādhanadoṣāś ca sandheyāḥ, tasya cādhunā ||
ŚlōVā.NAV.102ab: sādhyābhedād avācyatvād hetor nobhayasiddhatā
ŚlōVā.NAV.102cd: pratyayatvaṃ ca, sāmānyaṃ bhinnābhinnaṃ na vidyate ||
ŚlōVā.NAV.103ab: bhavato ’tyantabhinnaṃ ca matpakṣe ’pi kathañ cana
ŚlōVā.NAV.103cd: sārūpyānyanivṛttī ca netyetat sādhayiṣyate ||
ŚlōVā.NAV.104ab: tasmād dhetur na sāmānyam asti siddhaṃ dvayor api
ŚlōVā.NAV.104cd: viśeṣayoś ca hetutvaṃ pakṣatattulyasaṃsthayoḥ ||
ŚlōVā.NAV.105ab: na syād anvayahīnatvād ataddharmatayāpi ca
ŚlōVā.NAV.105cd: na cārthahīnā tadbuddhir hetutvena bhaviṣyati ||
ŚlōVā.NAV.106ab: āśrayāsiddhitā coktā viśeṣyasyāprasiddhitaḥ
ŚlōVā.NAV.106cd: tathā hetor viruddhatvaṃ dṛṣṭānte sādhyahīnatā ||
ŚlōVā.NAV.107ab: viśeṣaṇāprasiddhatvavikalpenaiva bodhite
ŚlōVā.NAV.107cd: svapnādipratyaye bāhyaṃ sarvathā na hi neṣyate ||
ŚlōVā.NAV.108ab: sarvatrālambanaṃ bāhyaṃ deśakālānyathātmakam
ŚlōVā.NAV.108cd: janmany ekatra bhinne vā tathā kālāntare ’pi vā ||
ŚlōVā.NAV.109ab: taddeśo vānyadeśo vā svapnajñānasya gocaraḥ
ŚlōVā.NAV.109cd: alātacakre ’lātaṃ syāc chīghrabhramaṇasaṃskṛtam ||
ŚlōVā.NAV.110ab: gandharvanagare ’bhrāṇi pūrvadṛṣṭaṃ gṛhādi ca
ŚlōVā.NAV.110cd: pūrvānubhūtatoyaṃ ca raśmitaptoṣaraṃ tathā ||
ŚlōVā.NAV.111ab: mṛgatoyasya vijñāne kāraṇatvena kalpyate
ŚlōVā.NAV.111cd: dravyāntare viṣāṇaṃ ca śaśasyātmā ca kāraṇam ||
ŚlōVā.NAV.112ab: śaśaśṛṅgadhiyaḥ mauṇḍyaṃ niṣedhe śiraso ’sya ca
ŚlōVā.NAV.112cd: vastvantarair asaṃsṛṣṭaḥ padārthaḥ śūnyatādhiyaḥ ||
ŚlōVā.NAV.113ab: kāraṇatvaṃ padārthānām asadvākyārthakalpane
ŚlōVā.NAV.113cd: atyantānanubhūto ’pi baddhyā yo ’rthaḥ prakalpyate ||
ŚlōVā.NAV.114ab: tasyotpattau kathañ cit syuḥ pṛthivyādīni kāraṇam
ŚlōVā.NAV.114cd: eṣa pratyakṣadharmaś ca vartamānārthataiva yā ||
ŚlōVā.NAV.115ab: sannikṛṣṭārthavṛttiś ca na tu jñānāntareṣv iyam
ŚlōVā.NAV.115cd: katham utpādayej jñānaṃ tatrāsaṃścet, kuto nviyam ||
ŚlōVā.NAV.116ab: arthasyāvidyamānasya vijñānotpattyaśaktatā
ŚlōVā.NAV.116cd: bāhyālambanatāyāṃ nau vivādo ’rthasya saṃnidhiḥ ||
ŚlōVā.NAV.117ab: yadi nāsti, kim evaṃ syād asmatpakṣanivartanam
ŚlōVā.NAV.117cd: tasmād yadanyathāsantam anyathā pratipadyate ||
ŚlōVā.NAV.118ab: tannirālambanaṃ jñānam, abhāvālambanaṃ ca tat
ŚlōVā.NAV.118cd: bhāvāntaram abhāvo ’nyo na kaś cid anirūpaṇāt ||
ŚlōVā.NAV.119ab: bhavatā dvayamatyetad durnirūpaṃ sahetukam
ŚlōVā.NAV.119cd: pratijñādoṣavac cāpi yojyā hetor viruddhatā ||
ŚlōVā.NAV.120ab: samastavyastadharmādisvarūpādiviparyayāt
ŚlōVā.NAV.120cd: dṛṣṭāntadoṣāḥ sarve ca yojyāḥ, na hy ekavastuni ||
ŚlōVā.NAV.121ab: tava sādhyāṃśahetvaṃśavyāptadharmādisambhavaḥ
ŚlōVā.NAV.121cd: ke cid vaidharmyadṛṣṭānto nāstīty apy anuyuñjate ||
ŚlōVā.NAV.122ab: tadabhāvād avṛtteś ca nāsty atrāvasaras tava
ŚlōVā.NAV.122cd: vidhirūpapratijñāyām etad vaktuṃ hi śakyate ||
ŚlōVā.NAV.123ab: tatrāvastuvipakṣe ’pi prayogasya hi sambhavaḥ
ŚlōVā.NAV.123cd: yasminn anityatā nāsti kāryatāpi na vidyate ||
ŚlōVā.NAV.124ab: tasmin, yathā khapuṣpādāv iti śakyaṃ hi bhāṣitum
ŚlōVā.NAV.124cd: atra tv avastusādhyatvaṃ vastunaś ca vipakṣatā ||
ŚlōVā.NAV.125ab: tena syād vyatireko ’sya vācyaḥ yaś cāpi darśayet
ŚlōVā.NAV.125cd: pratiṣedhadvayāt tena vidhir eva pradarśitaḥ ||
ŚlōVā.NAV.126ab: na ca śakyo vidhir vaktuṃ vastuny asati kena cit
ŚlōVā.NAV.126cd: evaṃ sthite ca sarvajñaniṣedhādāv iyaṃ gatiḥ ||
ŚlōVā.NAV.127ab: pratyakṣāder asāmarthyaṃ tadīyasyāsmadādivat
ŚlōVā.NAV.127cd: vaidharmyāsambhave ’py etadanye tv āhur adūṣaṇam ||
ŚlōVā.NAV.128ab: vinaiva tatprayogeṇa hetur aikāntiko yataḥ
ŚlōVā.NAV.128cd: sarvathā sadupāyānāṃ vādamārgaḥ pravartate ||
ŚlōVā.NAV.129ab: adhikāro ’nupāyatvān na vāde śūnyavādinaḥ
ŚlōVā.NAV.129cd: nanu sarvaṃ bhavatsiddhaṃ mayedaṃ sādhanaṃ kṛtam ||
ŚlōVā.NAV.130ab: kimarthaṃ tadasiddhyā tvaṃ vikalpyātrātthadūṣaṇam
ŚlōVā.NAV.130cd: vipralipsur ivāhaivaṃ kimarthaṃ nyāyavid bhavān ||
ŚlōVā.NAV.131ab: nāśrauṣīḥ sādhanatvaṃ kiṃ prasiddhasya dvayor api
ŚlōVā.NAV.131cd: yo ’pi tāvat parāsiddhaḥ svayaṃ siddho ’bhidhīyate ||
ŚlōVā.NAV.132ab: bhavet tatra pratīkāraḥ svato ’siddhe tu kā kriyā
ŚlōVā.NAV.132cd: taṃ sādhayan virundhyād dhi pūrvābhyupagataṃ naraḥ ||
ŚlōVā.NAV.133ab: asādhite tu sādhyo ’rtho na tena pratipadyate
ŚlōVā.NAV.133cd: parāsiddho na paryāptaḥ pareṣāṃ pratipattaye ||
ŚlōVā.NAV.134ab: tenāsādhanatā yuktā, svato ’siddhe tu kiṅkṛtā
ŚlōVā.NAV.134cd: dvayoḥ siddhasya hetutvaṃ nādṛṣṭāyopadiśyate ||
ŚlōVā.NAV.135ab: pratyeṣyanti svasiddhena sādhanena svayaṃ yataḥ
ŚlōVā.NAV.135cd: vadet katham asiddhaṃ cet, ityanenāpi kiṃ tava ||
ŚlōVā.NAV.136ab: gṛhītam agṛhītaṃ vā sādhyaṃ vā sādhanāpi vā
ŚlōVā.NAV.136cd: mayocyate cet tv asiddhaṃ kiṃ tvaṃ na pratipadyase ||
ŚlōVā.NAV.137ab: yatra syāt puruṣādhīnā buddhis tatredam ucyate
ŚlōVā.NAV.137cd: kuto ’sya pūrvavijñānam ityatretanna yujyate ||
ŚlōVā.NAV.138ab: yadi caivaṃ bhaved atra pratijñāmātra eva hi
ŚlōVā.NAV.138cd: maddoṣājñānamātreṇa pratipattir bhavet tava ||
ŚlōVā.NAV.139ab: yatas tu sādhanāpekṣā tenāsyaiva pramāṇatā
ŚlōVā.NAV.139cd: tatsmṛtyutpattimātre tu vākyavyāpāra iṣyate ||
ŚlōVā.NAV.140ab: tasmād yathaiva sādhyāṃśavyāptahetunidarśanāt
ŚlōVā.NAV.140cd: sādhyaṃ gṛhṇan na vaktāram apekṣeta tathā bhavān ||
ŚlōVā.NAV.141ab: yac cāpi bhavato jñānaṃ pratyakādiḥ kim atra te
ŚlōVā.NAV.141cd: matprasiddhāsti yuktir vā sādhyaṃ vātra yathecchasi ||
ŚlōVā.NAV.142ab: tasmān na viduṣām etaduttaṃ yujyate yataḥ
ŚlōVā.NAV.142cd: tava hetur asiddho ’yaṃ mama tena na sādhanam ||
ŚlōVā.NAV.143ab: satyaṃ yadi mamaivātra pratipattiḥ phalaṃ bhavet
ŚlōVā.NAV.143cd: tadā tvadaprasiddhe ’pi hetau māṃ prati hetutā ||
ŚlōVā.NAV.144ab: yadā tu jñānamātratvapratipattau bhavān mayā
ŚlōVā.NAV.144cd: pṛṣṭaḥ ko hetur atreti tadaivaṃ nopapadyate ||
ŚlōVā.NAV.145ab: svayaṃ na hy agṛhītena matprasiddhena vā bhavān
ŚlōVā.NAV.145cd: hetunā sādhyam etat tu pratipannaḥ kathañ cana ||
ŚlōVā.NAV.146ab: na ca vyāpriyate ’nyatra vacanaṃ prāśnikān prati
ŚlōVā.NAV.146cd: svaniścayāya yo hetus tasyaiva pratipādanāt ||
ŚlōVā.NAV.147ab: matprasiddhatvam etasya kutaś cāvagataṃ tvayā
ŚlōVā.NAV.147cd: kathaṃ cetthaṃ vivakṣā te svayam artham ajānataḥ ||
ŚlōVā.NAV.148ab: mayi jijñāsamāne ’pi buddhipūrvābhidhāyinaḥ
ŚlōVā.NAV.148cd: iti jñātvā ca vo vṛddhair bhāṣitobhayasiddhatā ||
ŚlōVā.NAV.149ab: tena yadvanmamaitena tvamadhitsasi hetunā
ŚlōVā.NAV.149cd: sādhyajñānam, tathaivāham ajñānaṃ tava dūṣaṇaiḥ ||
ŚlōVā.NAV.150ab: yathaiva ca bhavānīdṛk sādhyam uktvāsya sādhanam
ŚlōVā.NAV.150cd: sādhyānurūpam ajñātvā vihataḥ pratipādanāt ||
ŚlōVā.NAV.151ab: tathaiva pratipādyo ’pi tādṛksādhyabubhutsayā
ŚlōVā.NAV.151cd: manvānaḥ sādhanaṃ duṣṭaṃ tataḥ sādhyaṃ na budhyate ||
ŚlōVā.NAV.152ab: saṃvittyā sādhanaṃ matvā tatsadbhāve dṛḍhe sthite
ŚlōVā.NAV.152cd: sādhyasyāsambhavād eva tvaduktaṃ nāvabudhyate ||
ŚlōVā.NAV.153ab: tenāśeyaṃ na kartavyā mohād api mayerite
ŚlōVā.NAV.153cd: sādhane sādhanaṃ jñātvā para evāvabhotsyate ||
ŚlōVā.NAV.154ab: vispṣṭaś cākṣapādokto virodho hetusādhyayoḥ
ŚlōVā.NAV.154cd: yamadṛṣṭvā parair uktam adūṣaṇam idaṃ kila ||
ŚlōVā.NAV.155ab: nanu lokaprasiddhena pūrvam etena hetunā
ŚlōVā.NAV.155cd: sādhyasiddhir mamāpy āsīt paramārtho ’sya nāstitā ||
ŚlōVā.NAV.156ab: yo ’dhunā paramārthena nāstītyevaṃ prakāśate
ŚlōVā.NAV.156cd: kathaṃ pūrvam asāv āsīd asaṃścet sādhanaṃ katham ||
ŚlōVā.NAV.157ab: sādhanaṃ ced avaśyaṃ ca paramārthāstitā bhavet
ŚlōVā.NAV.157cd: siddhir nāparamārthena paramārthasya yujyate ||
ŚlōVā.NAV.158ab: na dṛṣṭā śaśaśṛṅgādeḥ samyagjñānādihetutā
ŚlōVā.NAV.158cd: bāṣpādināpy adhūmena mithyā vahnyādibodhanam ||
ŚlōVā.NAV.159ab: tasmād asatyahetor yā paramārthe matis tava
ŚlōVā.NAV.159cd: sāpy asatyā na satyaṃ hi satyābhāsena gamyate ||
ŚlōVā.NAV.160ab: ye ’pi rekhādayo dṛṣṭā varṇānāṃ pratipādakāḥ
ŚlōVā.NAV.160cd: na te svenāpi rūpeṇa paramārthatvavarjitāḥ ||
ŚlōVā.NAV.161ab: varṇātmanā na satyāś cet, sarvabhāveṣv ayaṃ vidhiḥ
ŚlōVā.NAV.161cd: padārthāntararūpeṇa na satyaṃ kiñ cid iṣyate ||
ŚlōVā.NAV.162ab: svarūpe vidyamāne tu yad apy evaṃ prakāśate
ŚlōVā.NAV.162cd: svarūpābhāvak.lptau tu na satyaṃ nāpy asatyatā ||
ŚlōVā.NAV.163ab: hetvādīnāṃ tu bhavataḥ svarūpeṇāpy asatyatā
ŚlōVā.NAV.163cd: tena bāṣpādivat teṣām upāyatvam, na lekhyavat ||
ŚlōVā.NAV.164ab: upāyānāṃ svarūpaṃ hi saṃvṛttyātmakam eva naḥ
ŚlōVā.NAV.164cd: tathā ca satyateṣṭaiva svarūpāsatyatā katham ||
ŚlōVā.NAV.165ab: saṃvṛtyā yat svarūpaṃ hi tadvāṅmātranibandhanam
ŚlōVā.NAV.165cd: hetutvaṃ paramārthasya pratipattuṃ na śaknuyāt ||
ŚlōVā.NAV.166ab: paramāthāc ca lokasya na bhede hetur asti te
ŚlōVā.NAV.166cd: laukikopāyagamyasya kena syāt paramārthatā ||
ŚlōVā.NAV.167ab: nanv asty api bāhye ’rthe buddhyārūḍhe na sidhyati
ŚlōVā.NAV.167cd: vāsanāśabdabhedotthavikalpapravibhāgataḥ ||
ŚlōVā.NAV.168ab: nyāyavidbhir idaṃ coktaṃ dharmādau buddhim āśrite
ŚlōVā.NAV.168cd: vyavahāro ’numānādeḥ kalpyate na bahiḥsthite ||
ŚlōVā.NAV.169ab: astīdaṃ vacanaṃ teṣām idaṃ tatra parīkṣyatām
ŚlōVā.NAV.169cd: bhedo ’sataḥ kathaṃ hi syād buddhiśabdayoḥ ||
ŚlōVā.NAV.170ab: nirvastuke kathañ cin nu prasavo buddhiśabdayoḥ
ŚlōVā.NAV.170cd: śabdabhedo ’pi bhavatas tadabhāvān na sidhyati ||
ŚlōVā.NAV.171ab: yadi vā vidyamāno ’pi bhedo buddhiprakalpitaḥ
ŚlōVā.NAV.171cd: sādhyasādhanadharmāder vyavahārāya kalpyate ||
ŚlōVā.NAV.172ab: tato bhavatprayukte ’smin sādhane yāvad ucyate
ŚlōVā.NAV.172cd: sarvatrotpadyate buddhir iti dūṣaṇatā bhavet ||
ŚlōVā.NAV.173ab: yaś ca mantras tv ayokto ’yaṃ dharmyādau buddhim āśrite
ŚlōVā.NAV.173cd: na bāhyāpekṣayā sa syād asiddhyādau mayerite ||
ŚlōVā.NAV.174ab: buddhiprak.lptisidhiś ca bhavatāṃ vyavahāriṇam
ŚlōVā.NAV.174cd: maduktaṃ dūṣaṇaṃ siddhaṃ tvaduktaṃ tu na sādhanam ||
ŚlōVā.NAV.175ab: bāhyārthavyavahāritvāj jñānotpāde sthite ’pi naḥ
ŚlōVā.NAV.175cd: kathañ cin na hi kalpyeta vyavahāro ’rthavarjitaḥ ||
ŚlōVā.NAV.176ab: nanu yadvanmayā hetur neṣyate dūṣaṇaṃ tathā
ŚlōVā.NAV.176cd: tena me dūṣaṇābhāvād aduṣṭaṃ sādhanaṃ bhavet ||
ŚlōVā.NAV.177ab: nedānīṃ dūṣaṇaiḥ kāryam, sādhanābhāvato yadi
ŚlōVā.NAV.177cd: tvayaivāsmadabhipretā svapakṣāsiddhir āśritā ||
ŚlōVā.NAV.178ab: na cāsti vāsanābhedo nimittāsambhavāt tava
ŚlōVā.NAV.178cd: jñānabhedo nimittaṃ cet, tasya bhedaḥ kathaṃ punaḥ ||
ŚlōVā.NAV.179ab: vāsanābhedataś cet syāt, prāptam anyonyasaṃśrayam
ŚlōVā.NAV.179cd: svacchasya jñānarūpasya na hi bhedaḥ svato ’sti te ||
ŚlōVā.NAV.180ab: pramāṇaṃ vāsanāstitve bhede vāpi na vidyate
ŚlōVā.NAV.180cd: kuryād grāhakabhedaṃ sā grāhyabhedas tu kiṅkutaḥ ||
ŚlōVā.NAV.181ab: saṃvittyā jāyamānā hi smṛtimātraṃ karoty asau
ŚlōVā.NAV.181cd: kṣaṇikeṣu ca cit teṣu vināśe ca niranvaye ||
ŚlōVā.NAV.182ab: vāsyavāsakayoś caivam asāhityān na vāsanā
ŚlōVā.NAV.182cd: pūrvakṣaṇair anutpanno vāsyate nottaraḥ kṣaṇaḥ ||
ŚlōVā.NAV.183ab: uttareṇa vinaṣṭatvān na ca pūrvasya vāsanā
ŚlōVā.NAV.183cd: sāhitye ’pi tayor naiva sambandho ’stīty avāsanā ||
ŚlōVā.NAV.184ab: kṣaṇikatvād dvyasyāpi vyāpāro na parasparam
ŚlōVā.NAV.184cd: vinaśyac ca kathaṃ vastu vāsyate ’nyena naśyatā ||
ŚlōVā.NAV.185ab: avasthitā hi vāsyante bhāvābhāvair avasthitaiḥ
ŚlōVā.NAV.185cd: avasthito hi pūrvasmād bhidyate nottaro yadi ||
ŚlōVā.NAV.186ab: pūrvavad vāsanā tatra na syād evāviśeṣataḥ
ŚlōVā.NAV.186cd: bhaṅgure pūrvasādṛśyād bhinnatvāc cāsti vāsanā ||
ŚlōVā.NAV.187ab: naitad asty anurūpaṃ tu kṣaṇikatve dhiyāṃ tava
ŚlōVā.NAV.187cd: pūrvajñānaṃ tv anutpannaṃ kāryaṃ nārabhate kvacit ||
ŚlōVā.NAV.188ab: na vinaṣṭaṃ, na tasyāsti niṣpannasya kṣaṇaṃ sthitiḥ
ŚlōVā.NAV.188cd: tenotpannavinaṣṭatvān nāsty ārambhakṣaṇo ’pi hi ||
ŚlōVā.NAV.189ab: niranvayavinaṣṭatvād ānurūpyaṃ kutaḥ punaḥ
ŚlōVā.NAV.189cd: na tadīyosti kaś cic ca dharma uttarabuddhiṣu ||
ŚlōVā.NAV.190ab: samānadharmatāṃ muktvā nānurūpyaṃ ca vidyate
ŚlōVā.NAV.190cd: yadi syād ānurūpyāc ca vāsanā godhiyo yadā ||
ŚlōVā.NAV.191ab: hastibuddhir bhavet tatra vailakṣaṇyān na vāsanā
ŚlōVā.NAV.191cd: tataḥ paraṃ ca gojñānaṃ nirmūlatvān na sambhavet ||
ŚlōVā.NAV.192ab: sarvaṃ vilakṣaṇaṃ jñānaṃ na syād eva vilakṣaṇāt
ŚlōVā.NAV.192cd: bāhyāṛthānugrahābhāvāt pārārthyenāvaśīkṛtāḥ ||
ŚlōVā.NAV.193ab: niranvayavināśinyaḥ kuryuḥ kāryaṃ kathaṃ kramāt
ŚlōVā.NAV.193cd: vināśe kāraṇasyeṣṭaḥ kāryārambhaś ca nānyathā ||
ŚlōVā.NAV.194ab: tataiva jñānanāśena vinaṣṭāḥ sarvavāsanāḥ
ŚlōVā.NAV.194cd: tena sarvābhya etābhyaḥ sarvākāraṃ yadutthitam ||
ŚlōVā.NAV.195ab: jñānam ekakṣaṇenaiva vināśaṃ gantum arhati
ŚlōVā.NAV.195cd: yady āśrayavināśe ’pi śaktyanāśo ’bhyupeyate ||
ŚlōVā.NAV.196ab: kṣaṇikatvaṃ ca hīyeta na cārambho ’nyathā bhavet
ŚlōVā.NAV.196cd: vāsanānāṃ pravāho ’pi yadi jñānapravāhavat ||
ŚlōVā.NAV.197ab: vāsanātas tato jñānaṃ na syāt tasmāc ca vāsanā
ŚlōVā.NAV.197cd: kuryātāṃ tulyam evaite nānyonyaṃ tu kadā cana ||
ŚlōVā.NAV.198ab: nānyo vilakṣaṇo hetur yenānyādṛk phalaṃ bhavet
ŚlōVā.NAV.198cd: tasmāt saṃvṛtisatyaiṣā kalpitā nāsti tattvataḥ ||
ŚlōVā.NAV.199ab: na cedṛśena bhavena kāryam utpadyate kva cit
ŚlōVā.NAV.199cd: yasya tv avasthito jñātā jñānābhyāsena yujyate ||
ŚlōVā.NAV.200ab: sa tasya vāsanādhāro vāsanāpi sa eva vā
ŚlōVā.NAV.200cd: kusume bījapūrāder yallākṣādyupasicyate ||
tadrūpasyaiva saṃkrāntiḥ phale tasya, ity avāsanāŚlōVā.NAV.201ab: yuktyānupetām asatīṃ prakalpya yadvāsanām arthanirākriyeyam/
ŚlōVā.NAV.201cd: āsthānivṛttyarthamavādi bauddhair grāhaṃ gatās tatra kathañ cid anye ||


---------------------------------------------------------------------
[autpattikasūtra śunyavāda (snv)]

ŚlōVā.SNV.1ab: evam ukte ’numānasya jñānam ācritya dūṣaṇe
ŚlōVā.SNV.1cd: jñānapravṛttyaśaktyā tu paraḥ pratyavatiṣṭhate ||
ŚlōVā.SNV.2ab: yat tāvanmanyamānena pratyakṣaṃ bhavatocyate
ŚlōVā.SNV.2cd: dūṣaṇaṃ tadvirodhādi tadidānīṃ parīkṣyatām ||
ŚlōVā.SNV.3ab: pravartituṃ hi kiṃ śaktaṃ stambhādyarthe bahiḥ sthite
ŚlōVā.SNV.3cd: atha vātmāṃśa evaitat grāhye kṣīṇaṃ na vastuni ||
ŚlōVā.SNV.4ab: tad yady etena bāhyo ’rtho gṛhyate dūṣaṇaṃ tataḥ
ŚlōVā.SNV.4cd: tvaduktaṃ sarvam ātmāṃśe grāhye tannopapadyate ||
ŚlōVā.SNV.5ab: tatra tāvad idaṃ siddhaṃ sarvaprāṇabhṛtām api
ŚlōVā.SNV.5cd: grāhyataṃ nīlapītādidīrghādyākāravastunaḥ ||
ŚlōVā.SNV.6ab: na cāpy ākārabhedena jñānajñeyāvadhāraṇā
ŚlōVā.SNV.6cd: na cānyataradharmatvaṃ vispaṣṭaṃ tatra gṛhyate ||
ŚlōVā.SNV.7ab: gṛhyamāṇasya cāstitvaṃ nāgrāhyasyāpramāṇakam
ŚlōVā.SNV.7cd: tasmād ākāravad vastu grāhyatvād vidyate dhruvam ||
ŚlōVā.SNV.8ab: ataḥ parīkṣamāṇānāṃ jñānam ākāravad yadi
ŚlōVā.SNV.8cd: tanmātre ca pramā kṣīṇā tato nāsty arthakalpanā ||
ŚlōVā.SNV.9ab: yadi vākāravattā syād bāhyasyaiveha vastunaḥ
ŚlōVā.SNV.9cd: tad asti gṛhyamāṇatvāt tatsiddhaivāsti dhīr api ||
ŚlōVā.SNV.10ab: kiṃ tāvad atra yuktaṃ syāj jñānam ākāravat, kutaḥ
ŚlōVā.SNV.10cd: ekam ākāravad vastu grāhyam ity adhyagīṣmahi ||
ŚlōVā.SNV.11ab: tad yady ākāravānartho bāhyaḥ kalpyate tasya ca
ŚlōVā.SNV.11cd: grāhyatvam anyathā na syād iti grāhakakalpanā ||
ŚlōVā.SNV.12ab: tenākāravataḥ k.lptād grāhyād ākāravarjitam
ŚlōVā.SNV.12cd: vastvantaraṃ prakalpyaṃ syād grāhakaṃ niṣpramāṇakam ||
ŚlōVā.SNV.13ab: tasyākalpanam icchaṃś ced arthe grāhakatāṃ vadeḥ
ŚlōVā.SNV.13cd: saṃjñāmātre visaṃvadaḥ siddhā tv ekārthakalpanā ||
ŚlōVā.SNV.14ab: grāhyagrāhakayor aikyaṃ sarvathā pratipādyate
ŚlōVā.SNV.14cd: bāhyābhyantararūpaś ca parikalpyo mṛṣeṣyate ||
ŚlōVā.SNV.15ab: matpakṣe yady api svaccho jñānātmā paramārthataḥ
ŚlōVā.SNV.15cd: tathāpy anādau saṃsāre pūrvajñānaprasūtibhiḥ ||
ŚlōVā.SNV.16ab: citrābhiś citrahetutvād vāsanābhir upaplavāt
ŚlōVā.SNV.16cd: svānurūpyeṇa nīlādi grāhyagrāhakarūṣitam ||
ŚlōVā.SNV.17ab: pravibhaktam ivotpannaṃ nānyam artham apkṣate
ŚlōVā.SNV.17cd: anyonyahetutā caiva jñānaśaktyor anādikā ||
ŚlōVā.SNV.18ab: anekakalpanāyāś ca jyāyasī hy ekakalpanā
ŚlōVā.SNV.18cd: śaktimātrasya bhedaś ca vastubhedād viśiṣyate ||
ŚlōVā.SNV.19ab: tasmād ubhayasiddhatvāj jñānasyākārakalpanā
ŚlōVā.SNV.19cd: jyāyasī, bhavatas tv arthaṃ kalpayitvā bhaved iyam ||
ŚlōVā.SNV.20ab: tadasiddhāvaśaktatvāt, tenaivaṃ viprakṛṣṭatā
ŚlōVā.SNV.20cd: pratyāsannaṃ ca, sambaddhaṃ grāhyaṃ mama bhaviṣyati ||
ŚlōVā.SNV.21ab: itaś cākāravajjñānam, yasmāt tadvat rpakāśakam
ŚlōVā.SNV.21cd: svayamprakāśahīnasya bāhyasyopāsanaṃ matam ||
ŚlōVā.SNV.22ab: na cāgṛhīte jñānākhye prakāśyo ’rtho ’vadhāryate
ŚlōVā.SNV.22cd: tadadhīnaprakāśatvād dīpābhāse yathā ghaṭaḥ ||
ŚlōVā.SNV.23ab: utpanneṣv api cārtheṣu prakāśābhāvataḥ kva cit
ŚlōVā.SNV.23cd: pratibandhakayogād vā saṃvittir nopajāyate ||
ŚlōVā.SNV.24ab: jñānasyotpadyamānasya pratibandho na kaś cana
ŚlōVā.SNV.24cd: na cāprakāśarūpatvaṃ yenāsyāgrahaṇaṃ bhavet ||
ŚlōVā.SNV.25ab: prāk cārthagrahaṇādiṣṭā tasyotpattis tadaiva ca
ŚlōVā.SNV.25cd: saṃvedanaṃ bhaved asya, na cet kālāntare ’pi na ||
ŚlōVā.SNV.26ab: kiṃ hi tasya bhaved ūrdhvaṃ prāk cāsīn na yena tat
ŚlōVā.SNV.26cd: jñānāntarasya cotpattiṃ prakāśo na pratīkṣate ||
ŚlōVā.SNV.27ab: jñānāntarasya cotpattiṃ prakāśo na pratīkṣate
ŚlōVā.SNV.27cd: tasya tasyāpi cānyena saṃvittāvasthitir bhavet ||
ŚlōVā.SNV.28ab: jñānapṛṣṭena yo ’py ūrdhvam arthābhāve ’pi
ŚlōVā.SNV.28cd: parāmarśo ’rthorūpasya sa kathaṃ vopapadyate ||
ŚlōVā.SNV.29ab: tadrūpamārthamālikhya yadi dhīrnopajāyate
ŚlōVā.SNV.29cd: bhūtakāle ca yadyarthas tatpūrvaṃ nopalakṣitaḥ ||
ŚlōVā.SNV.30ab: vaktāraś cāpi dṛśyante varttamānārthabuddhiṣu
ŚlōVā.SNV.30cd: nīlo ’rtho ’yaṃ yato me ’tra tadrūpā jāyate matiḥ ||
ŚlōVā.SNV.31ab: tasmāt pūrvagṛhītāsu buddhiṣv arthopalmbhanam
ŚlōVā.SNV.31cd: na copalabdhir astīhi nirākārāsu buddhiṣu ||
ŚlōVā.SNV.32ab: vivekabuddhyabhāvāc ca, sākārasya ca darśanāt
ŚlōVā.SNV.32cd: ākāravattayā bodho jñānasyaiva prasajyate ||
ŚlōVā.SNV.33ab: na hy evaṃ kalpanā śakyā nirākārād ito matiḥ
ŚlōVā.SNV.33cd: gṛhyate ’rthas tataḥ paścāt sākāraḥ sampratīyate ||
ŚlōVā.SNV.34ab: ākāravattvabhedo hi jñātvā śakyeta bhāṣitum
ŚlōVā.SNV.34cd: prāgbuddhigrahaṇād arthe saṃvittir neti sādhitam ||
ŚlōVā.SNV.35ab: na cārthākāra evāyaṃ jñānārūḍhaḥ pratīyate
ŚlōVā.SNV.35cd: na hi so ’ntaḥpraveśāya paryāpto nārthahānaye ||
ŚlōVā.SNV.36ab: itthambhāve pramāṇaṃ ca tasya vaktuṃ na śakyate
ŚlōVā.SNV.36cd: tadīyapratibimbatvam etasmād eva neṣyate ||
ŚlōVā.SNV.37ab: niścandre bimbarūpaṃ hi dṛṣṭaṃ yena divā jalam
ŚlōVā.SNV.37cd: sa rātrau khe ca taṃ dṛṣṭvā jānāti pratibimbatām ||
ŚlōVā.SNV.38ab: vijñāne na kadā cit tu prāṅ nirākāradarśanam
ŚlōVā.SNV.38cd: bāhye vākāravattādhīr yenaivaṃ kalpanā bhavet ||
ŚlōVā.SNV.39ab: śabdagandharasānāṃ ca kīdṛśī pratibimbatā
ŚlōVā.SNV.39cd: jñāne ca gṛhyamāṇasya kathaṃ syād arthadharmatā ||
ŚlōVā.SNV.40ab: bāhyābhyantaradeśatvān na cārthajñānayor mithaḥ
ŚlōVā.SNV.40cd: samparko ’sti yato mohādavivekamatir bhavet ||
ŚlōVā.SNV.41ab: asammūḍhasya cādṛṣṭe na sammohaprakalpanā
ŚlōVā.SNV.41cd: kalpyamāne ’tha vāpy evaṃ tad dvayor avatiṣṭhate ||
ŚlōVā.SNV.42ab: saṃsargadhama ākāras tasmād eva na yujyate
ŚlōVā.SNV.42cd: deśabhedād asaṃsargaḥ, mūrāmūrtatayā tathā ||
ŚlōVā.SNV.43ab: tailokyena prasaṅgāc ca saṃsargo naikakālatā
ŚlōVā.SNV.43cd: na cāpy ārjavataḥ sthānaṃ jñāne nārthasya vidyate ||
ŚlōVā.SNV.44ab: sarvathā kalpanāyāṃ ca cakṣuṣāpi rasādayaḥ
ŚlōVā.SNV.44cd: gṛhyeran sarvabhāvānāmaṇvākārāś ca tadgatāḥ ||
ŚlōVā.SNV.45ab: na cāpi viṣayatvena sthāne saṃsargakalpanā
ŚlōVā.SNV.45cd: viṣayatvaṃ hi kīdṛk syāt prāgākāropalambhanāt ||
ŚlōVā.SNV.46ab: na hy asañcetito bhāvo viṣayatvena kalpyate
ŚlōVā.SNV.46cd: viṣayatvāt tadākāra ākārād viṣayaś ca saḥ ||
ŚlōVā.SNV.47ab: dvayor ākāranirmuktaṃ sattvaṃ saṃsṛṣṭatā tathā
ŚlōVā.SNV.47cd: svarūpataḥ paricchidya vaktum ityādi yujyate ||
ŚlōVā.SNV.48ab: na cāpy asyeha sadbhāvaḥ prāg gṛhīto na copari
ŚlōVā.SNV.48cd: na hy ākāravinirmuktaṃ grāhyam astīti bhāṣitam ||
ŚlōVā.SNV.49ab: tasmād arthena saṃsargo niṣpramāṇaka eva te
ŚlōVā.SNV.49cd: jñānavaicitryasiddhyarthaṃ na cāstyarthasya kalpanā ||
ŚlōVā.SNV.50ab: tadadhīnaṃ hi vaicitryaṃ kva dṛṣṭaṃ yena kalpyate
ŚlōVā.SNV.50cd: nirākāreṇa cotpattir vaicitryākārayoḥ katham ||
ŚlōVā.SNV.51ab: nirākārāc ca viṣayād buddhyākāro ’tivismayaḥ
ŚlōVā.SNV.51cd: smṛtisvapnādibodhe ca syād anākāratā tava ||
ŚlōVā.SNV.52ab: na hi tatrārthasaṃsargaḥ kevalā vāsanaiva tu
ŚlōVā.SNV.52cd: hetutvenopapanneti saiva jāgraddhiyām api ||
ŚlōVā.SNV.53ab: anvayavyatirekābhyām evaṃ jñānasya gamyate
ŚlōVā.SNV.53cd: na hi bāhyasya jñānāpeto nidarśyate ||
ŚlōVā.SNV.54ab: bāhyāpeto mayā yadvat, tasmāt saṃsargavāgiyam
ŚlōVā.SNV.54cd: nirākāre ’pi vijñāne vāsanāsv eva yujyate ||
ŚlōVā.SNV.55ab: dvayor apy eka ākāra ityetasyāpramāṇatā
ŚlōVā.SNV.55cd: deśabhedād asaṃsargaḥ, dvayoś cānavadhāraṇāt ||
ŚlōVā.SNV.56ab: evam evārthabuddhyoḥ syāt sādṛśyān nāvibhaktatā
ŚlōVā.SNV.56cd: bhede jñāte hi sādṛśyaṃ nājñāte syāt khapuṣpavat ||
ŚlōVā.SNV.57ab: tathā dvicandramāyādāv anyathārthe vyavasthite
ŚlōVā.SNV.57cd: yā syād ākārasaṃvittir nāsāv arthanibandhanā ||
ŚlōVā.SNV.58ab: nakṣatraṃ tārakā tiṣyo dārā ityevamādiṣu
ŚlōVā.SNV.58cd: naikatrārthe viruddhatvāl liṅgānekatvasambhavaḥ ||
ŚlōVā.SNV.59ab: parivrāṭkāmukaśunāṃ kuṇapādimatis tathā
ŚlōVā.SNV.59cd: dīrghahrasvatvabuddhiś ca hy ekasminn apy apekṣayā ||
ŚlōVā.SNV.60ab: ghaṭatvāt pārthavadravyaprameyādimatis tathā
ŚlōVā.SNV.60cd: yugapadgrāhakāṇāṃ ca na syād aikātmyavattayā ||
ŚlōVā.SNV.61ab: nārthe hy ekatra yugapad viruddhākārasambhavaḥ
ŚlōVā.SNV.61cd: pratyayānāṃ tu bhinnatvād bhavec chaktyanusārataḥ ||
ŚlōVā.SNV.62ab: nirapekṣaṃ svarūpeṇa tasmāj jñānaṃ yadākṛti
ŚlōVā.SNV.62cd: tathārtho na yathārthaṃ tu jñānam utpadyate kva cit ||
ŚlōVā.SNV.63ab: itthaṃ vijñānatantratve ko nv arthaṃ kalpayiṣyati
ŚlōVā.SNV.63cd: dhīranāropitākārā svātmany evopayokṣyate ||
ŚlōVā.SNV.64ab: naitad asti, tvayaikaṃ hi grāhyaṃ grāhakam iṣyate
ŚlōVā.SNV.64cd: na caikasyaivamātmatve dṛṣṭāntaḥ kaś cid asti te ||
ŚlōVā.SNV.65ab: agnyādayo ghaṭādīnāṃ prasiddhā ye prakāśakāḥ
ŚlōVā.SNV.65cd: na te prakāśyarūpā hi prakāśasya, anapekṣaṇāt ||
ŚlōVā.SNV.66ab: grāhyatvaṃ tu yadā teṣāṃ tadākṣaṃ grāhakaṃ matam
ŚlōVā.SNV.66cd: akṣagrahaṇakāle tu grāhikā dhīr bhaviṣyati ||
ŚlōVā.SNV.67ab: tasyāṃ tu gṛhyamāṇāyām anyā dhīrgrāhikeṣyate
ŚlōVā.SNV.67cd: nanvātmā grāhako grāhyo bhavatābhyupagamyate ||
ŚlōVā.SNV.68ab: kathañ cid dharmarūpeṇa bhinnatvāt pratyayasya tat
ŚlōVā.SNV.68cd: grāhakatvaṃ bhavet tatra grāhyaṃ dravyādi cātmanaḥ ||
ŚlōVā.SNV.69ab: yas tu nānyantabhedo ’tra kva vāsāv iṣyate mayā
ŚlōVā.SNV.69cd: pratyāsattinimittā tu pratyagātmapravarttitā ||
ŚlōVā.SNV.70ab: asmatprayogasambhinnā jñānasyaiva tu kartari
ŚlōVā.SNV.70cd: bhavantī tatra saṃvittir yujyetāpy ātmakartṛkā ||
ŚlōVā.SNV.71ab: na cātra karaṇajñānagrāhakākāravedanam
ŚlōVā.SNV.71cd: grāhyatvaṃ yena buddheḥ syād abhinnatve ’pi pūrvavat ||
ŚlōVā.SNV.72ab: anyarūpāpi saṃvittir yady anyaviṣayeṣyate
ŚlōVā.SNV.72cd: jñānākārāpi saṃvittiḥ kasmān nārthasya kalpyate ||
ŚlōVā.SNV.73ab: abhinnatvaṃ yadā ceṣṭaṃ grāhyagrāhakavastunoḥ
ŚlōVā.SNV.73cd: tadānyatarasaṃvittau dvyākāraṃ grahaṇaṃ bhavet ||
ŚlōVā.SNV.74ab: yadā tu grāhyam ākāraṃ nīlādi pratipadyate
ŚlōVā.SNV.74cd: na tadā grāhakākārā saṃvittir dṛśyate kva cit ||
ŚlōVā.SNV.75ab: tasmād abhinnatā cet syāt tasyāpy anubhavo bhavet
ŚlōVā.SNV.75cd: grāhyo vā nānubhūyeta grāhakānanubhūtivat ||
ŚlōVā.SNV.76ab: grāhakagrahaṇe ’py evaṃ grāhyasaṃvedanaṃ bhavet
ŚlōVā.SNV.76cd: śuddham eva nirākāraṃ grāhakaṃ saṃvidasti hi ||
ŚlōVā.SNV.77ab: grāhyād abhinnatāyā ca sā saṃvittir na yujyate
ŚlōVā.SNV.77cd: grāhako vā na gṛhyeta tadgrāhyānanubhūtivat ||
ŚlōVā.SNV.78ab: yathāvad grāhyasaṃvittau grāhakagrahaṇe ’pi vā
ŚlōVā.SNV.78cd: grāhyagrāhakasaṃvittir nāsty eva syād dvayor api ||
ŚlōVā.SNV.79ab: sa bahirdeśasambaddhaḥ ity anena nirūpyate
ŚlōVā.SNV.79cd: grāhyākārasya saṃvittir grāhakānubhavād ṛte ||
ŚlōVā.SNV.80ab: paraṃ prati hi sādhyatvad arthasyākārasiddhaye
ŚlōVā.SNV.80cd: bahirdeśena sambandho na hetutvāya kalpate ||
ŚlōVā.SNV.81ab: tasmād bahir itīhedaṃ niṣkṛṣṭaṃ grāhakāṃśataḥ
ŚlōVā.SNV.81cd: saṃvedyaṃ nīlapītādi pratyakṣāder udāhṛtam ||
ŚlōVā.SNV.82ab: na pūrvaṃ jñāyate buddhir ityatraitad vadiṣyate
ŚlōVā.SNV.82cd: grāhakasyaiva saṃvittir lakṣyate grahaṇe kva cit ||
ŚlōVā.SNV.83ab: na smarāmi mayā ko ’pi gṛhīto ’rthas tadeti hi
ŚlōVā.SNV.83cd: smaranti grāhakotpādagrāhyarūpavivarjitam ||
ŚlōVā.SNV.84ab: tasmād abhinnatāyāṃ ca grāhye ’pi smaraṇaṃ bhavet
ŚlōVā.SNV.84cd: grāhakasmṛtinirbhāsāt tatrāpy eṣaiva gṛhyate ||
ŚlōVā.SNV.85ab: tadatyantāvinābhāvān naikākāraṃ hi jāyate
ŚlōVā.SNV.85cd: anvayavyatirekābhyāṃ siddhaivaṃ bhinnatā tayoḥ ||
ŚlōVā.SNV.86ab: grāhyāṃśo grāhakāṃśena gṛhyate, grāhakaḥ punaḥ
ŚlōVā.SNV.86cd: gṛhyeteti na vaktavyam, grāhakāntaravarjanāt ||
ŚlōVā.SNV.87ab: grāhyāṃśenāpy aśaktatvān na tasya grahaṇaṃ bhavet
ŚlōVā.SNV.87cd: grāhakatvena caitasya hīyetaiva dvirūpatā ||
ŚlōVā.SNV.88ab: grāhake gṛhyamāṇe ca grāhyamātraprasañjanam
ŚlōVā.SNV.88cd: na syād ākāra ekaś ced itarasyāpi nāstitā ||
ŚlōVā.SNV.89ab: udbhavābhibhavābhyāṃ ca grāhyāgrāhyatvadarśanam
ŚlōVā.SNV.89cd: yathā dīpaprabhādīnāṃ rūpamātropalambhanam ||
ŚlōVā.SNV.90ab: divā cāgneḥ samīpasthaiḥ sparśa evopalabhyate
ŚlōVā.SNV.90cd: gandhavad dravyavṛttau ca gandhasyaivopalambhanam ||
ŚlōVā.SNV.91ab: na guṇāntarasaṃvittir yathātrābhibhavāt, tathā
ŚlōVā.SNV.91cd: nākārāntarasaṃvittir grāhyagrāhakabuddhiṣu ||
ŚlōVā.SNV.92ab: grāhyād ananyabhūto ’pi kaś cin naivopalabhyate
ŚlōVā.SNV.92cd: nityānityādayo dharmāḥ śabdādigrahaṇe yathā ||
ŚlōVā.SNV.93ab: abhedaṃ vābhyupetyāyaṃ prasaṅgo yadi gīyate
ŚlōVā.SNV.93cd: ekasmin gṛhyamāṇe ’śe na gṛhyetāparaḥ katham ||
ŚlōVā.SNV.94ab: tasmād yat syād yadā yogyaṃ tasyaiva grahaṇaṃ tadā
ŚlōVā.SNV.94cd: dvayaṃ ca tvadupanyastaṃ śaktyabhāvān na gṛhyate ||
ŚlōVā.SNV.95ab: kuto ’yam ekavastutve yogyāyogyatvasambhavaḥ
ŚlōVā.SNV.95cd: udbhavābhibhavātmatvaṃ kathaṃ caikasya kalpitam ||
ŚlōVā.SNV.96ab: ekāṃśābhibhave ca syād itarābhibhavo ’pi te
ŚlōVā.SNV.96cd: tathā tasyābhibhūtatvād grāhyatvaṃ na ca yujyate ||
ŚlōVā.SNV.97ab: ayogyatā vikalpyaivam, dṛṣṭāntā ye ’tra kīrtitāḥ
ŚlōVā.SNV.97cd: rūpādibhedāt tatra syād udbhavābhibhavādyapi ||
ŚlōVā.SNV.98ab: yadāpy ekāntato bhedo rūpāder na parasparam
ŚlōVā.SNV.98cd: tadāpi dravyarūpasya pariṇāmas tathā tathā ||
ŚlōVā.SNV.99ab: abhinnatve ’pi na grāhyam iti yac cābravīd bhavān
ŚlōVā.SNV.99cd: kṛtakatvādidharmāṇāṃ dhībhede ’nanyatā katham ||
ŚlōVā.SNV.100ab: na hy anyatpratyayād asti bhinnād grāhyasya bhedakam
ŚlōVā.SNV.100cd: na ceyattaiva bhedasya deśato mūrtito ’pi vā ||
ŚlōVā.SNV.101ab: kāraṇānāṃ hi sambandhaḥ kāryaiḥ kṛtakocyate
ŚlōVā.SNV.101cd: vibhāgo ’vayavānāṃ ca bhavet kva cid anityatā ||
ŚlōVā.SNV.102ab: buddhyāder ātmarūpādisthānaṃ nāśitvam ucyate
ŚlōVā.SNV.102cd: nityatvaṃ sarvadā sattā, vastutvaṃ saiva kīrtyate ||
ŚlōVā.SNV.103ab: pramāṇajñānasambandhaḥ prameyajñeyatocyate
ŚlōVā.SNV.103cd: sarvatra cātra bhinnatvam asti kena cid ātmanā ||
ŚlōVā.SNV.104ab: tasmād yathaiva rūpāder deśabhedādibhir vinā
ŚlōVā.SNV.104cd: buddhibhedena bhedo ’sti tathaivātra pratīyatām ||
ŚlōVā.SNV.105ab: atyantabhinnatāsmābhir naiva kasya cid iṣyate
ŚlōVā.SNV.105cd: sarvaṃ hi vasturūpeṇa bhidyate na parasparam ||
ŚlōVā.SNV.106ab: sarvaṃ ca kṛtakatvādi kriyāhetvādyapekṣayā
ŚlōVā.SNV.106cd: gṛhyate tadasaṃvittāvabhede ’pi na gṛhyate ||
ŚlōVā.SNV.107ab: jñāne naivaṃvidho bhedo nāpekṣānyatra vidyate
ŚlōVā.SNV.107cd: paraspareṇa cāpekṣā syāc cet, sannihitaś ca saḥ ||
ŚlōVā.SNV.108ab: nanu grāhakam ityevaṃ grāhyam ity api vā matiḥ
ŚlōVā.SNV.108cd: nīlādigrahaṇe nāstīty apekṣā katham ucyate ||
ŚlōVā.SNV.109ab: mā bhūd evaṃ tathāpy atra dvyākāre grahaṇaṃ bhavet
ŚlōVā.SNV.109cd: evaṃ cāgṛhyamāṇe vā jñāne dvyākāratā katham ||
ŚlōVā.SNV.110ab: uttarottaravijñānaviśeṣād yā prakalpyate
ŚlōVā.SNV.110cd: grāhakākārasaṃvittiḥ smaraṇāc cānumānikī ||
ŚlōVā.SNV.111ab: ekākāraṃ kila jñānaṃ prathamaṃ yadi kalpyate
ŚlōVā.SNV.111cd: tatas tadviṣayāpy anyā tadrūpaiva matir bhavet ||
ŚlōVā.SNV.112ab: ghaṭavijñānatajjñānaviśeṣo ’to na sidhyati
ŚlōVā.SNV.112cd: grāhakākārasaṃvittau tv ākārapracayo bhavet ||
ŚlōVā.SNV.113ab: jāyate pūrvavijñānaṃ dvyākāraṃ yatra tat punaḥ
ŚlōVā.SNV.113cd: tasyātmīyaś ca pūrvau ca viṣayasthāvupaplutau ||
ŚlōVā.SNV.114ab: preṣv ākāravṛddhyaivaṃ pūrvebhyo bhinnatā, tathā
ŚlōVā.SNV.114cd: grāhyavat smaraṇāt paścāt saṃvittau grāhakaḥ purā ||
ŚlōVā.SNV.115ab: na tāvad evamākārān paśyāmaḥ pracayānvitān
ŚlōVā.SNV.115cd: viṣayavyapadeśāc ca narte jñānanirūpaṇam ||
ŚlōVā.SNV.116ab: tasmāj jñānātmanaikatve grāhyabhedanibandhaḥ
ŚlōVā.SNV.116cd: saṃvittibhedaḥ siddho ’tra kimākārāntareṇa naḥ ||
ŚlōVā.SNV.117ab: nirākāratasāmye ’pi yathākāravatāṃ dhruvam
ŚlōVā.SNV.117cd: bhedaḥ svābhāvikas tadvajjñānānāṃ kiṃ na sidhyati ||
ŚlōVā.SNV.118ab: smṛter uttarakālaṃ cetyetanmithyaiva gīyate
ŚlōVā.SNV.118cd: tadaiva hy asya saṃvittir arthāpattyopajāyate ||
ŚlōVā.SNV.119ab: gṛhītam eva yac coktaṃ tadabhedāt, na tad, yataḥ
ŚlōVā.SNV.119cd: nāsmabhir vākyavṛttes tvaṃ nimittam anuyujyase ||
ŚlōVā.SNV.120ab: grāhyagrāhakataivāsya kena cin nopalabhyate
ŚlōVā.SNV.120cd: pratyakṣajñānapakṣe ca naiṣā syād ānumānikī ||
ŚlōVā.SNV.121ab: ekākāre ca vijñāne yady anyo ’py atra kalpyate
ŚlōVā.SNV.121cd: sahasrākārataikasya kasmān na parikalpyate ||
ŚlōVā.SNV.122ab: grāhyagrāhakayor bhedo nanv asty eva parasparam
ŚlōVā.SNV.122cd: siddho naḥ pakṣa evaṃ syāt, na, jñānatvād abhedataḥ ||
ŚlōVā.SNV.123ab: bhinnābhinnatvam ekasya kuto ’tra parikalpitam
ŚlōVā.SNV.123cd: tvayā sāmkhyamatenaivam uktvā buddhasya śāsanam ||
ŚlōVā.SNV.124ab: ekaṃ ced grāhakaṃ grāhyaṃ kuto bhinnatvavāgiyam
ŚlōVā.SNV.124cd: bhinnaṃ cet katham ucyeta tasyaikatvaṃ punas tvayā ||
ŚlōVā.SNV.125ab: ekajñānād ananyatvād grāhyagrāhakayor mithaḥ
ŚlōVā.SNV.125cd: ekatvena bhavej jñānaṃ grāhyaṃ grākam eva vā ||
ŚlōVā.SNV.126ab: tatra cānyatarāpāye dvitīyāpāyataḥ punaḥ
ŚlōVā.SNV.126cd: jñānasyāṃśadvayāsattvān naiḥsvābhāvyād abhāvatā ||
ŚlōVā.SNV.127ab: bhinnābhyāṃ vāpy abhinnatvād bhedo jñānātmano bhavet
ŚlōVā.SNV.127cd: tatsvātmanaḥ, tataś caivaṃ siddhaṃ vastudvayaṃ hi naḥ ||
ŚlōVā.SNV.128ab: tayoś ca yadi saṃjñeyaṃ jñānam ity astv arthāpi vā
ŚlōVā.SNV.128cd: jñānaṃ jñāyata ityartho dhīrbhāve karaṇe ’pi vā ||
ŚlōVā.SNV.129ab: sarvathā vastubhedo naḥ siddhaḥ śabdo yathāruci
ŚlōVā.SNV.129cd: pravartatāṃ na nas tatra kācid vipratipannatā ||
ŚlōVā.SNV.130ab: atha saty api bhinnatve grāhyaṃ jñānāntaraṃ bhavet
ŚlōVā.SNV.130cd: jñānatve tasya kā yuktiḥ, pūrvoktā yadi seṣyate ||
ŚlōVā.SNV.131ab: jñānaṃ jñānam itīdaṃ tu na dvayor anuvartate
ŚlōVā.SNV.131cd: vyatiriktaṃ ca sāmānyaṃ tvayā nābhyupagamyate ||
ŚlōVā.SNV.132ab: vyatireke tayor jñānān na jñānātmakatā bhavet
ŚlōVā.SNV.132cd: tadrūparahitatve ca jñānābhāvaḥ prasajyate ||
ŚlōVā.SNV.133ab: tābhyāṃ ca tasya sambandhe pratyekaṃ vyatiṣajya ca
ŚlōVā.SNV.133cd: bhedasāvayavatvādi doṣo vaiśeṣikādivat ||
ŚlōVā.SNV.134ab: yathā hi teṣāṃ jātyādau doṣā hy uktāḥ parair amī
ŚlōVā.SNV.134cd: tathaivaiṣāṃ prasajyante bhinnābhinnārthasaṅgatau ||
ŚlōVā.SNV.135ab: tābhyām avyatireke vā bhedaḥ pūrvokta eva te
ŚlōVā.SNV.135cd: sādṛśyāpohasāmānyakalpanā vārayiṣyate ||
ŚlōVā.SNV.136ab: vastvantarasya cābhāvāt tvayāpoho ’pi duṣkaraḥ
ŚlōVā.SNV.136cd: nājñānaṃ nāma kiñ cit syād apohyaṃ jñānavādinaḥ ||
ŚlōVā.SNV.137ab: apoho na hy abhāvasya kathañ cid upapadyate
ŚlōVā.SNV.137cd: vastvantaram abhāvaḥ syād, apohyatvāc ca vastutā ||
ŚlōVā.SNV.138ab: tenājñānanivṛttau hi jñāne ’nyārtha prasajyate
ŚlōVā.SNV.138cd: kalpitaṃ syād apohyaṃ cet, nātyantāsatyakalpanā ||
ŚlōVā.SNV.139ab: buddhir ajñānanirbhāsā tavājñānaṃ prakalitam
ŚlōVā.SNV.139cd: tataś ca jñānam evaikam apohyatvena sammatam ||
ŚlōVā.SNV.140ab: na cātmāpoha evāsti kva cit sāmānyakalpane
ŚlōVā.SNV.140cd: vṛkṣasya na hy apohyatvaṃ vṛkṣeṇaiva kadā cana ||
ŚlōVā.SNV.141ab: apohye caiva vijñāne jñānatvaṃ na bhavet tava
ŚlōVā.SNV.141cd: vṛkṣatvaṃ na hy apohyeṣu kalaśādiṣu yujyate ||
ŚlōVā.SNV.142ab: tataś cājñānam evārtha ity abhinnārthatā bhavet
ŚlōVā.SNV.142cd: ajñānapratyayaś cāyaṃ kimālambana iṣyate ||
ŚlōVā.SNV.143ab: na tāvaj jñānanirmuktam ajñānaṃ grāhyam asti te
ŚlōVā.SNV.143cd: na ca vastu niṣiddhaṃ tadabhāvaḥ kiṃ na gṛhyate ||
ŚlōVā.SNV.144ab: bhāvo na gṛhyate yena tasyābhāveṣu kā kathā
ŚlōVā.SNV.144cd: svāṃśaparyavasānaṃ ca tulyam atrāpi kāraṇam ||
ŚlōVā.SNV.145ab: tena jñānāntaraṃ vā syād grāhyam ātmāṃśa eva vā
ŚlōVā.SNV.145cd: svarūpaviparītaṃ ca kathaṃ grāhyaṃ pratīyate ||
ŚlōVā.SNV.146ab: yathoṣṇe ’nuṣṇadhīr nāsti, jñāne ’py ajñānadhīs tathā
ŚlōVā.SNV.146cd: tena na jñānamātratve syād apohyaṃ kathañ cana ||
ŚlōVā.SNV.147ab: grāhyagrāhakayoś cāto na jñānātmasamānatā
ŚlōVā.SNV.147cd: tasmād anyataratredaṃ jñānatvaṃ sampratīyate ||
ŚlōVā.SNV.148ab: tatrāpy ubhayasiddhatvād grāhakasyeti gamyate
ŚlōVā.SNV.148cd: vastubhede prasiddhe ca vyapadeśo yathāruci ||
ŚlōVā.SNV.149ab: jñānam astūbhayaṃ vārtho grāhako vārtha ucyatām
ŚlōVā.SNV.149cd: buddhyor ayugapadbhāvān na dvayor mayamānatā ||
ŚlōVā.SNV.150ab: kṣaṇikā hītyanenoktam, artho hy ekaḥ prasajyate
ŚlōVā.SNV.150cd: anyonyanirapekṣatvād yugapac cāpi janmani ||
ŚlōVā.SNV.151ab: mānameyatvāstitvam, kriyākārakavarjanāt
ŚlōVā.SNV.151cd: arthavijñānayor atra yā mitiṃ prati saṅgatiḥ ||
ŚlōVā.SNV.152ab: kāryakāraṇabhāvo ’yam, nānyatraivaṃ ca dṛśyate
ŚlōVā.SNV.152cd: niyamaś ca na labhyeta savyadakṣiṇaśṛṅgavat ||
ŚlōVā.SNV.153ab: idaṃ kāryam ayaṃ hetuḥ, dvayaṃ na, anyonyasaṃśrayāt
ŚlōVā.SNV.153cd: tadbhāvabhāvitāmātraṃ hetuḥ kair naiva varṇyate ||
ŚlōVā.SNV.154ab: paurvāparyavinirmuktaṃ kāryakāraṇalakṣaṇam
ŚlōVā.SNV.154cd: gavāśvasya yathā nāsti paurvāparye ’pi tat tathā ||
ŚlōVā.SNV.155ab: yugapajjāyamāne ’pi santatyantaraje kṣaṇe
ŚlōVā.SNV.155cd: rūpādiṣu ghaṭe yadvat, tasmāt pūrvam avasthite ||
ŚlōVā.SNV.156ab: yo yasmāj jāyate paścāt sa tatkāryam itīṣyate
ŚlōVā.SNV.156cd: hetuhetumatāṃ siddhaṃ yaugapadyanidarśanam ||
ŚlōVā.SNV.157ab: yat pradīpaprabhādyuktaṃ sūkṣamaḥ kālo ’sti tatra naḥ
ŚlōVā.SNV.157cd: durlakṣas tu yathā vedhaḥ padmapattraśate tathā ||
ŚlōVā.SNV.158ab: bhāgayor yaugapadyena tathaiva syān nirākriyā
ŚlōVā.SNV.158cd: na ca śaktyarpaṇadvāraṃ krameṇālambanaṃ bhavet ||
ŚlōVā.SNV.159ab: grāhyaṃ tadā hy atītaṃ syāt, tadrūpyaṃ cāpramāṇakam
ŚlōVā.SNV.159cd: atītvānuviddho hi smṛtyā grāhyo ’nubhūyate ||
ŚlōVā.SNV.160ab: tadvad eva bhaved atra, svapne na syāt, viparyayāt
ŚlōVā.SNV.160cd: tatra hy avartamāno ’pi gṛhyate vartamānavat ||
ŚlōVā.SNV.161ab: bādhajñānād idaṃ bhrāntam, na tv atraivaṃ viparyayaḥ
ŚlōVā.SNV.161cd: tasmāt pratyakṣabuddhīnāṃ nātito viṣayo bhavet ||
ŚlōVā.SNV.162ab: atītatvād yathaivāsāṃ vṛtto janmāntareṣu yaḥ
ŚlōVā.SNV.162cd: tadrūpatvena vā jñānaṃ hetur bhāvivad ucyate ||
ŚlōVā.SNV.163ab: atītatve ’pi nārtho ’yaṃ dhīr eṣety atra kā pramā
ŚlōVā.SNV.163cd: atītaṃ yac ca vijñānaṃ grāhyatvena prakalpitam ||
ŚlōVā.SNV.164ab: tasmād grāhakarūpaṃ vā grāhyaṃ vobhayathāpi vā
ŚlōVā.SNV.164cd: grāhyākāratvamātre syād arthaḥ śabdāntareṇa te ||
ŚlōVā.SNV.165ab: svakāle cāpy asaṃvitter na syāc chaktyarpaṇaṃ tataḥ
ŚlōVā.SNV.165cd: yathaivānāgatāj jñānāt santatyantarajād api ||
ŚlōVā.SNV.166ab: dṛḍhatvenāpy avijñātāt tathotpannād vinaśyataḥ
ŚlōVā.SNV.166cd: kevalagrāhakatve tu viṣayatvaṃ na yujyate ||
ŚlōVā.SNV.167ab: kimapekṣya ca tasyedaṃ grāhakatvaṃ prakalpyate
ŚlōVā.SNV.167cd: dvyākāratā nirastaiva, saṃvedyeta tadaiva ca ||
ŚlōVā.SNV.168ab: tataś cottaravijñānaṃ na pratīkṣeta bodhakam
ŚlōVā.SNV.168cd: dvyākārakalpanāyāṃ ca parasyātmāṃśa eva te ||
ŚlōVā.SNV.169ab: pramāparyavasānena nātīto viṣayo bhavet
ŚlōVā.SNV.169cd: pūrvagrāhyasarūpatve grāhakatvaṃ prahīyate ||
ŚlōVā.SNV.170ab: grāhakākāramātre syād viṣayo nāsarūpataḥ
ŚlōVā.SNV.170cd: na ca śaktyarpaṇasyātra vyāpāra upalabhyate ||
ŚlōVā.SNV.171ab: śaktyarpaṇasya cābhāvo yuṣmatpakṣe prasādhitaḥ
ŚlōVā.SNV.171cd: santānāntaravac caiṣāṃ niṣedhyā hetusādhyatā ||
ŚlōVā.SNV.172ab: vāsyavāsakabhāvaś ca jñānatvād ekasantatau
ŚlōVā.SNV.172cd: tasmād yadbhāsakaṃ rūpaṃ tadgrāhyāt tasya bhinnatā ||
ŚlōVā.SNV.173ab: tatsaṃvittāv asaṃvitte rasādigrāhakaṃ yathā
ŚlōVā.SNV.173cd: grāhyaṃ tadgrāhakāc caiva tatparāmṛśatā yataḥ ||
ŚlōVā.SNV.174ab: na parāmṛśyate ’vaśyaṃ rasādigrāhakaṃ yathā
ŚlōVā.SNV.174cd: dvayaṃ paraspareṇaivaṃ bhinnaṃ sādhyaṃ rasādivat ||
ŚlōVā.SNV.175ab: aikarūpyeṇa cājñānāt santānāntarabuddhivat
ŚlōVā.SNV.175cd: jñānaṃ svāṃśaṃ na gṛhṇāti jñānotpatteḥ svaśaktivat ||
ŚlōVā.SNV.176ab: grāhyatvapratiṣedhaś ca dvayahīnā hi vāsate
ŚlōVā.SNV.176cd: caitrajñānaṃ tadudbhūtajñānāṃśagrāhyabodhakam ||
ŚlōVā.SNV.177ab: jñānatvān na bhaved yadvat tasya dehāntarodbhavam
ŚlōVā.SNV.177cd: etayaiva diśā vācyā śaktidvayanirākriyā ||
ŚlōVā.SNV.178ab: pramāṇāntarasiddhatvād anyatrānekaśaktitā
ŚlōVā.SNV.178cd: na tv atra kāraṇaṃ tādṛk śaktibhedakṛdasti te ||
ŚlōVā.SNV.179ab: tasmād ubhayasiddhatvāl lāghavād yaḥ parigrahaḥ
ŚlōVā.SNV.179cd: upāyatvāc ca yat tasya pūrvagrahaṇakalpanam ||
ŚlōVā.SNV.180ab: cakṣuradīndriyair atra tadanaikāntikaṃ bhavet
ŚlōVā.SNV.180cd: yad apy apratibaddhatvād utpattau gṛhyatām iti ||
ŚlōVā.SNV.181ab: tatrātmanā na śaktyaṃ tannānyotpattis tadasti vā
ŚlōVā.SNV.181cd: tenaitat kāraṇābhāvāt tadānīṃ nānubhūyate ||
ŚlōVā.SNV.182ab: nānyathā hy arthasadbhāvo dṛṣṭaḥ sannupapadyate
ŚlōVā.SNV.182cd: jñānaṃ cen netyataḥ paścāt pramāṇam upajāyate ||
ŚlōVā.SNV.183ab: na cāpy apratibandhena kevalena graho bhavet
ŚlōVā.SNV.183cd: viśiṣṭakāraṇābhāve ’py artho naivānubhūyate ||
ŚlōVā.SNV.184ab: vyāpṛtaṃ cārthasaṃvittau jñānaṃ nātmānamṛcchati
ŚlōVā.SNV.184cd: tena prakāśakatve ’pi bodhāyānyat pratīkṣyate ||
ŚlōVā.SNV.185ab: īdṛśaṃ vā prakāśatvaṃ tasyārthānubhavātmakam
ŚlōVā.SNV.185cd: na cātmānubhavo ’sty asyetyātmano na prakāśakam ||
ŚlōVā.SNV.186ab: sati prakāśakatve ca vyavasthā dṛśyate yathā
ŚlōVā.SNV.186cd: rūpādau cakṣurādīnāṃ tathātrāpi bhaviṣyati ||
ŚlōVā.SNV.187ab: prakāśakatvaṃ bāhye ’rthe śaktyabhāvāt tu nātmani
ŚlōVā.SNV.187cd: anyena vānubhāve ’sāv anavasthā prasajyate ||
ŚlōVā.SNV.188ab: tatra tatra smṛtiṃ dṛṣṭvā sarvānubhavakalpanā
ŚlōVā.SNV.188cd: ekena tv anubhūtatve sarvaṃ tatraiva sambhavet ||
ŚlōVā.SNV.189ab: tatrāpi smṛtir ity etan na lokānumataṃ vacaḥ
ŚlōVā.SNV.189cd: na hi vijñānasantānaṃ kaś cit smarati laukikaḥ ||
ŚlōVā.SNV.190ab: ghaṭādāv agṛhīte ’rthe yadi tāvad anantaram
ŚlōVā.SNV.190cd: arthāpattyāv abudhyante vijñānāni punaḥ punaḥ ||
ŚlōVā.SNV.191ab: yāvacchramaṃ tataḥ paścāt tāvatyeva smariṣyati
ŚlōVā.SNV.191cd: tadā tv akalpite ’py evaṃ smṛtivarndhyāsutādivat ||
ŚlōVā.SNV.192ab: smṛtibhrāntaś ca yāpy atra paścāj jñāneṣu jāyate
ŚlōVā.SNV.192cd: tadaivārthasmṛter eṣāṃ tajñānādipramāṇatā ||
ŚlōVā.SNV.193ab: yāvacchramaṃ ca tadbuddhis tatprabandhe mahaty api
ŚlōVā.SNV.193cd: śramād rucyānyasamparkād vicchedo viṣayeṣv iva ||
ŚlōVā.SNV.194ab: tatrāpi smṛtir ity eṣāṃ prathame pratyaye yadi
ŚlōVā.SNV.194cd: tanmātragrahaṇād evaṃ nānavasthā prasajyate ||
ŚlōVā.SNV.195ab: smaraṇaṃ tv atha sarveṣu tatsiddhyai grahaṇaṃ tathā
ŚlōVā.SNV.195cd: pramāṇavattvād āyātaḥ pravāhaḥ kena vāryate ||
ŚlōVā.SNV.196ab: atha tānyādyavijñānaviṣayāṇīti kalpyate
ŚlōVā.SNV.196cd: nottarottarabuddhīnāṃ viśeṣa upapadyate ||
ŚlōVā.SNV.197ab: vijñānaviṣayatvaṃ ca yasya sarvāsu buddhiṣu
ŚlōVā.SNV.197cd: ghaṭavijñāna tajñānaviśeṣas tena durlabhaḥ ||
ŚlōVā.SNV.198ab: smaran yathaiva vijñānaṃ nirākāraṃ smaratyayam
ŚlōVā.SNV.198cd: tathā smaran gṛhītārthaṃ nirākāratayā smaret ||
ŚlōVā.SNV.199ab: jñānapṛṣṭena yo ’py ūrdhvaṃ parāmarśo bhavaty asau
ŚlōVā.SNV.199cd: tasyārtheṣv abhyupāyatvān na tu grāhyatvakāritaḥ ||
ŚlōVā.SNV.200ab: pratyāsannatvasambandhau grāhyatvāsambhavāc cyutau
ŚlōVā.SNV.200cd: viṣayatvena vāpy etau staḥ kiṃ deśāvibhāgataḥ ||
ŚlōVā.SNV.201ab: arthākārasya yo ’py ukto mithyājñāneṣv asambhavaḥ
ŚlōVā.SNV.201cd: dośakālānyathāmātrasambhavaḥ keṣu cit kṛtaḥ ||
ŚlōVā.SNV.202ab: pratyakṣād anyavijñānam atītānāgatair api
ŚlōVā.SNV.202cd: janyate ’the bhavantīṣu vāsanāsvasatīṣu vā ||
ŚlōVā.SNV.203ab: yaḥ punar nānubhūto ’rtho na vāpy anubhaviṣyate
ŚlōVā.SNV.203cd: vāsanābhāvatas tatra tavāpy anubhavaḥ katham ||
ŚlōVā.SNV.204ab: vināpi vāsanātaś ced buddhir utpadyate tataḥ
ŚlōVā.SNV.204cd: vāsanāyā nimittatvam abhyupetaṃ virudhyate ||
ŚlōVā.SNV.205ab: vāsanā ced bhavet tatra sā ca saṃvittipūrvikā
ŚlōVā.SNV.205cd: tathā sati ca pūrvatra gṛhītaḥ kvāpy asau dhruvam ||
ŚlōVā.SNV.206ab: evaṃ ca naiva vaktavyam atyantābhavanaṃ kva cit
ŚlōVā.SNV.206cd: anyathānupapatyā hi siddhā janmāntare ’stitā ||
ŚlōVā.SNV.207ab: duṣṭatvena ca vijñānam anyathāpi vyavasthitam
ŚlōVā.SNV.207cd: pṛthivyādiṣu gṛhṇīyād ākāraṃ tannibandhanam ||
ŚlōVā.SNV.208ab: tānyapāsya tu naivārthe kva cid ākārakalpanā
ŚlōVā.SNV.208cd: na jñānaṃ hy anavaṣṭambham ātmānaṃ labdhum arhati ||
ŚlōVā.SNV.209ab: vijñānasyaiva vā kāryaṃ yady eṣo ’nye ca kalpitāḥ
ŚlōVā.SNV.209cd: viśeṣaḥ ko ’tra yenāyam atyantāsannitīṣyate ||
ŚlōVā.SNV.210ab: tasmād bhrāntir api tv eṣāṃ kalpayantyartham eva naḥ
ŚlōVā.SNV.210cd: kalpayatyanyathā santaṃ na tv ātmānaṃ vyavasyati ||
ŚlōVā.SNV.211ab: tataś ca bādhakajñānād vācoyuktir iyaṃ bhavet
ŚlōVā.SNV.211cd: arthe ’nyathāpi saty eṣa dhiyākāraḥ pratīyate ||
ŚlōVā.SNV.212ab: dvicandrādimatiṣv evam, tārakādimatau tathā
ŚlōVā.SNV.212cd: strītvādyanyatra dṛṣṭaṃ syāt, kathañ cid veha sambhavet ||
ŚlōVā.SNV.213ab: śabdamātrapratīyā vā dṛṣṭair vā kaiś cid iṅganāt
ŚlōVā.SNV.213cd: saṃstyānaprasavasthānair yathā pātañjale mate ||
ŚlōVā.SNV.214ab: tena liṅgatrayasyātra sadbhāvaḥ syāt pramāṇavān
ŚlōVā.SNV.214cd: apekṣābhedataś cātra virodho ’pi na vidyate ||
ŚlōVā.SNV.215ab: kuṇapādimatau caivaṃ sārvarūpye vyavasthite
ŚlōVā.SNV.215cd: vāsanāḥ sahakāriṇyo vyavasthākāradarśane ||
ŚlōVā.SNV.216ab: svapratyayānukāro hi bahvākāreṣu vastuṣu
ŚlōVā.SNV.216cd: nirdhāraṇe bhaved dhetur nāpūrvākārakalpane ||
ŚlōVā.SNV.217ab: tathā dīrghaghaṭatvādau bhinnāpekṣānibandhanā
ŚlōVā.SNV.217cd: ākārabhedasampattir aviruddhā bhaviṣyati ||
ŚlōVā.SNV.218ab: nānekākārasaṃvitter nirākāratvakalpanā
ŚlōVā.SNV.218cd: yuktā, pratītibhedāt tu bahvākāratvasambhavaḥ ||
ŚlōVā.SNV.219ab: saṃvitteś ca viruddhānām ekasminn api sambhavaḥ
ŚlōVā.SNV.219cd: ekākāraṃ bhaved ekam iti neśvarabhāṣitam ||
ŚlōVā.SNV.220ab: tathaiva tadupetavyaṃ yad yathaivopalabhyate
ŚlōVā.SNV.220cd: na cāpy aikāntikaṃ tasya syād ekatvaṃ ca vastunaḥ ||
ŚlōVā.SNV.221ab: tasmād deśādisadbhāvanimittaiḥ pratyayaiḥ pṛthak
ŚlōVā.SNV.221cd: vastvākārāḥ pratīyerann udbhavābhibhavātmakāḥ ||
ŚlōVā.SNV.222ab: yugapadgrāhāṇāṃ ca yo yadākāravācinam
ŚlōVā.SNV.222cd: śabdaṃ smarati tenāsāv ākāraḥ sampratīyate ||
ŚlōVā.SNV.223ab: nityaṃ satsu tathā loke rūpādiṣu ghaṭe pṛthak
ŚlōVā.SNV.223cd: cakṣurādyanurodhena saṃvittir vyavatiṣṭhate ||
ŚlōVā.SNV.224ab: evam eva ghaṭatvādau sarvān prati bhavaty api
ŚlōVā.SNV.224cd: vācakasmṛtibhedena saṃvittir vyavatiṣṭhate ||
ŚlōVā.SNV.225ab: tasmād bahiḥ sthito ’py ātmā narāṇāṃ cakṣurādibhiḥ
ŚlōVā.SNV.225cd: prāpya vāprāpya vā buddher viṣayatvena kalpyate ||
ŚlōVā.SNV.226ab: vadanti laukikā yac ca yādṛg jñānaṃ tathā bahiḥ
ŚlōVā.SNV.226cd: te punar jñānasaṃvittyā tathārthaṃ prati jānate ||
ŚlōVā.SNV.227ab: grāhakatvena vijñānaṃ yathārthaṃ naḥ samarpayet
ŚlōVā.SNV.227cd: tādṛgarthaḥ sa ityevaṃ teṣāṃ vā tadupāyataḥ ||
ŚlōVā.SNV.228ab: laiṅgikāsattvam aprāptair etair bāhyārthavādibhiḥ
ŚlōVā.SNV.228cd: jñānānubhavam utkramya bāhya eva pratīyate ||
ŚlōVā.SNV.229ab: yathā loke ca tadbuddhir vācyam evaṃ parīkṣakaiḥ
ŚlōVā.SNV.229cd: na yādṛgantarākāras tādṛg bāhyo ’vakalpate ||
ŚlōVā.SNV.230ab: utpadyamānā gṛhyeta dhīrarthagrahaṇe yadi
ŚlōVā.SNV.230cd: pūrvapakṣasya kiṃ siddham, kathaṃ cārthāntaraṃ vadet ||
ŚlōVā.SNV.231ab: bāhyārthavādinaṃ brūte bhavān kiṃ naivam icchati
ŚlōVā.SNV.231cd: pratibandho na tasyāsti gṛhṇātyarthāntaraṃ yadā ||
ŚlōVā.SNV.232ab: uttaraṃ grahakābhāvāl liṅgābhāvāc ca nāsti naḥ
ŚlōVā.SNV.232cd: tadā grahaṇam ity etat, anyatarkeṣu cocyate ||
ŚlōVā.SNV.233ab: teṣu tarkeṣu vijñānam arthakāle ’vagamyate
ŚlōVā.SNV.233cd: tathā satyarthanāśaḥ syād ity etadupadiśyate ||
ŚlōVā.SNV.234ab: nanv ity etadasambaddhaṃ pareṣṭasyaiva codanāt
ŚlōVā.SNV.234cd: paurvāpryavibhāgo ’pi prāguktena virudhyate ||
ŚlōVā.SNV.235ab: kṣaṇikatvena yuktaṃ syāj jñātatvam atha cet tadā
ŚlōVā.SNV.235cd: bhūtakālāśrayād brūyād, pṛthoktasya punarvacaḥ ||
ŚlōVā.SNV.236ab: atrāpi na svasiddhāntamūce vyājāt parasya tu
ŚlōVā.SNV.236cd: bhrāntatvād anyathā pakṣaṃ gṛhītveti sma pṛcchati ||
ŚlōVā.SNV.237ab: sahotpattyupalabdhā hi jñānasyaikāntataḥ sthitiḥ
ŚlōVā.SNV.237cd: prāgūrdhvaṃ vārthasaṃvitter yugapad veti cintyate ||
ŚlōVā.SNV.238ab: evaṃ cārthasya saṃvitteḥ paścāj jñānāvabodhanam
ŚlōVā.SNV.238cd: bravītu nūnam etasya paścād utpadyate ’pi tat ||
ŚlōVā.SNV.239ab: na caitac chaktyate tasmād utpatter apakarṣaṇam
ŚlōVā.SNV.239cd: karomi tāvat tatkālā saṃvittir api setsyati ||
ŚlōVā.SNV.240ab: prāk ca tadgrahaṇe siddhe bāhyābhyantarayor dhruvam
ŚlōVā.SNV.240cd: vivekādarśanam, tasmād idam, pūrvaṃ ca coditam ||
ŚlōVā.SNV.241ab: yugapad gṛhyamāṇe ’pi nākāro ’rthasya lakṣyate
ŚlōVā.SNV.241cd: tasmād arthasya saṃvittiḥ pūrvaṃ yatnena sādhyate ||
ŚlōVā.SNV.242ab: yas tv etasyottaro granthaḥ prāg evāsau nirūpitaḥ
ŚlōVā.SNV.242cd: na tv etat sādhanaṃ sākṣāt pūrvaṃ buddher abodhane ||
ŚlōVā.SNV.243ab: na parāmṛśyate ’rthātmā jñāto ’py ajñātavad yataḥ
ŚlōVā.SNV.243cd: tasān na grahaṇaṃ pūrvaṃ buddheḥ kiṃ kena saṅgatam ||
ŚlōVā.SNV.244ab: ataḥ pūrvopalabdhyā yo buddhyākāro ’tra vāñchitaḥ
ŚlōVā.SNV.244cd: tannirākaraṇenaiva phalatvād granthavarṇanā ||
ŚlōVā.SNV.245ab: kāmaṃ buddher iti tv etadarthādhīnatvam ucyate
ŚlōVā.SNV.245cd: na cārtharūpād bhedena dhiyām asti nirūpaṇam ||
ŚlōVā.SNV.246ab: pararūpanirūpyaṃ ca na meyaṃ mṛgatoyavat
ŚlōVā.SNV.246cd: asadgrāhyānusāreṇa jñānasaṃvedyatā tava ||
ŚlōVā.SNV.247ab: svacchatvāt tu svarūpasya kalpitā grāhyatā dhiyām
ŚlōVā.SNV.247cd: vāsanopaplavāt tena na meyaṃ pāramārthikam ||
ŚlōVā.SNV.248ab: nimittaniyatatvaṃ tu samānam ubhayor api
ŚlōVā.SNV.248cd: nijaśaktyanusāritvāj jñānabāhyārthavādinoḥ ||
ŚlōVā.SNV.249ab: tantvarthair api kasmād vaḥ kriyate kevalaḥ paṭaḥ
ŚlōVā.SNV.249cd: nārabhyate ghaṭaḥ kiṃ tair mṛtpiṇḍārthena vā paṭaḥ ||
ŚlōVā.SNV.250ab: tantumṛtpiṇḍavijñāne hy anuyojye mate yadi
ŚlōVā.SNV.250cd: arthaparyanuyogo ’pi tadvad eva prasajyate ||
ŚlōVā.SNV.251ab: arthārambhavyavasthā cet sāmarthyaniyamāśrayā
ŚlōVā.SNV.251cd: jñānārambhavyavasthāyāṃ sāmarthyaṃ kena vāryate ||
ŚlōVā.SNV.252ab: tasmād yatrobhayor doṣaḥ parihāro ’pi vā samaḥ
ŚlōVā.SNV.252cd: naikaḥ paryanuyoktavyas tādṛgarthavicāraṇe ||
ŚlōVā.SNV.253ab: deśakālanimittāni vyañjakānyarthavādinaḥ
ŚlōVā.SNV.253cd: śaktīnāṃ kāraṇasthānāṃ svakāryaniyamaṃ prati ||
ŚlōVā.SNV.254ab: śaktayo ’pi ca bhāvānāṃ kāryārthāpattilpitāḥ
ŚlōVā.SNV.254cd: prasiddhāḥ pāramārthikyaḥ pratikāryaṃ vyavsthitāḥ ||
ŚlōVā.SNV.255ab: bhavatas tu na vijñānād bhinnābhinnā nirūpyate
ŚlōVā.SNV.255cd: śaktiḥ saṃvṛtisadbhāvam utsṛjya paramārthataḥ ||
ŚlōVā.SNV.256ab: vāsanaiva ca yuṣmābhiḥ śaktiśabdena gīyate
ŚlōVā.SNV.256cd: nimittaniyatatvaṃ ca vāsanāyā yad ucyate ||
ŚlōVā.SNV.257ab: tasyāś cāsambhavenaitad apārārthyāc ca durlabham
ŚlōVā.SNV.257cd: deśakālanimittādi na ca te ’sti niyāmakam ||
ŚlōVā.SNV.258ab: matvaitad api cety āha bhāṣyakāraḥ paraṃ prati
ŚlōVā.SNV.258cd: tasmād aparihāro ’yaṃ tantubhyas te yathā paṭaḥ ||
ŚlōVā.SNV.259ab: tathā me tantubuddhibhyaḥ paṭabuddhir itīdṛśaḥ
ŚlōVā.SNV.259cd: evamādyapramāṇābhyāṃ na tāvad bāhyaśūnyatā ||
ŚlōVā.SNV.260ab: āgamasya tu naiveha vyāpāraḥ ato ’nyathāpi vā
ŚlōVā.SNV.260cd: nopamā sadṛśābhāvāt, nārthāpattir viparyayāt ||
ŚlōVā.SNV.261ab: tasmād abhāvagamyatvaṃ śūnyatāyāḥ sthitaṃ hi naḥ
ŚlōVā.SNV.261cd: evaṃ pramāṇato ’siddhā yaiḥ prameyāśrayocyate
ŚlōVā.SNV.261cd: bāhyasyāṇusamūhāder grāhyasyāsambhavekṣaṇāt ||
ŚlōVā.SNV.263ab: tairāntarāsambhavato yathoktād jñeyatvam anyasya balād upeyam
ŚlōVā.SNV.263cd: grāhyā na ceṣṭāḥ paramāṇavo ’taḥ satyaḥ samūhaḥ pratipādanīyaḥ ||
ŚlōVā.SNV.264ab: iti bahirviṣayapratipādanād tadabhāvakṛtā matisaṃvṛtiḥ
ŚlōVā.SNV.264cd: ubhayatattvavidāṃ paramārthataḥ, kṣamam idaṃ dhuri dharmavicāraṇe ||


---------------------------------------------------------------------
[auttpattikasūtra anumānapariccheda (amp)]

ŚlōVā.AMP.1ab: pratyakṣāvyabhicāritvād evaṃlakṣaṇakaṃ ca yat
ŚlōVā.AMP.1cd: prasiddham anumānādi na parīkṣyaṃ tad apy ataḥ ||
ŚlōVā.AMP.2ab: pramātā jñātasambandhaḥ ekadeśyatha vocyate
ŚlōVā.AMP.2cd: karmadhārayapakṣo vā sambandhinyekadeśatā ||
ŚlōVā.AMP.3ab: dvayaṃ vā jñātasambandham upalabdhaṃ parasparam
ŚlōVā.AMP.3cd: tasyaikadeśaśabdābhyām ucyete samudāyinau ||
ŚlōVā.AMP.4ab: sambandho vyāptir iṣṭātra liṅgādharmasya liṅginā
ŚlōVā.AMP.4cd: vyāpyasya gamakatvaṃ ca vyāpakaṃ gamyam iṣyate ||
ŚlōVā.AMP.5ab: yo yasya deśakālābhyāṃ samo nyūno ’pi vā bhavet
ŚlōVā.AMP.5cd: sa vyāpyo vyāpakas tasya samo vābhyadhiko ’pi vā ||
ŚlōVā.AMP.6ab: tena vyāpye gṛhīte ’rthe vyāpakas tasya gṛhyate
ŚlōVā.AMP.6cd: na hy anyathā bhavaty eṣā vyāpyavyāpakatā tayoḥ ||
ŚlōVā.AMP.7ab: vyāpakatvagṛhītas tu vyāpyo yady api vastutaḥ
ŚlōVā.AMP.7cd: ādhikye ’py aviruddhatvād vyāpyaṃ na pratipādayet ||
ŚlōVā.AMP.8ab: vispaṣṭaṃ dṛṣṭam etc ca goviṣāṇitvayor mitau
ŚlōVā.AMP.8cd: vyāpyatvād gamikā gāvo vyāpikā na viṣāṇitā ||
ŚlōVā.AMP.9ab: tena yatrāpy ubhau dhrmau vyāpyavyāpakasammatau
ŚlōVā.AMP.9cd: tatrāpi vyāpyataiva syād aṅgaṃ na vyāpitā miteḥ ||
ŚlōVā.AMP.10ab: tena dharmyantareṣv eṣā yasya yenaiva yādṛśī
ŚlōVā.AMP.10cd: deśe yāvati kāle vā vyāpyatā prāṅ nirūpitā ||
ŚlōVā.AMP.11ab: tasya tāvati tādṛk sa dṛṣṭo dharmyantare punaḥ
ŚlōVā.AMP.11cd: vyāpyāṃśo vyāpakāṃśasya tathaiva pratipādkaḥ ||
ŚlōVā.AMP.12ab: bhūyodarśanagamyā ca vyāptiḥ, sāmānyadharmayoḥ
ŚlōVā.AMP.12cd: jñāyate bhedahānena, kva cic cāpi viśeṣayoḥ ||
ŚlōVā.AMP.13ab: kṛttikodayamālakṣya rohiṇyāsattik.lptivat
ŚlōVā.AMP.13cd: vyāpteś ca dṛśyamānāyāḥ kaś cid dharmaḥ prayojakaḥ ||
ŚlōVā.AMP.14ab: asmin saty amunā bhāvyam iti śaktyā nirūpyate
ŚlōVā.AMP.14cd: anye paraprayuktānāṃ vyāptīnām upajīvakāḥ ||
ŚlōVā.AMP.15ab: tair dṛṣṭair api naiveṣṭā vyāpakāṃśāvadhāraṇā
ŚlōVā.AMP.15cd: ye tu tān api visrabdhaṃ sādhyasiddhyau prayuñjate ||
ŚlōVā.AMP.16ab: sulabhaiḥ pratihetvādidoṣair bhrāmyanti te ciram
ŚlōVā.AMP.16cd: teṣv āgamaviruddhatvaṃ svayaṃ ceṣṭavighātitā ||
ŚlōVā.AMP.17ab: alaukikavivādāś ca varṇyas te haitukais tataḥ
ŚlōVā.AMP.17cd: niṣiddhitvena hiṃsānām adharmatvaṃ prayujyate ||
ŚlōVā.AMP.18ab: tadabhāve na tatsiddhir hiṃsātvād aprayojakāt
ŚlōVā.AMP.18cd: hetudvayaprayukte ca mithyātve sarvabuddhiṣu ||
ŚlōVā.AMP.19ab: jñānatvotpattimattvādisādhako naprayojakaḥ
ŚlōVā.AMP.19cd: traivarṇikaprayuktā ca yāgādeḥ svargahetutā ||
ŚlōVā.AMP.20ab: na manuṣyatvamātreṇa śūdrasthena prayujyate
ŚlōVā.AMP.20cd: kṛtasāvayavatvādiprayuktā ca niāśitā ||
ŚlōVā.AMP.21ab: prayatnānantarajñānasadṛśair na prayujyate
ŚlōVā.AMP.21cd: jātimattvendriyatvādi vastusanmātrabandhanam ||
ŚlōVā.AMP.22ab: śadānityatvasiddhyarthaṃ ko vaded yo na tārkikaḥ
ŚlōVā.AMP.22cd: tasmād ya eva yasyārtho dṛṣṭaḥ sādhanaśaktitaḥ ||
ŚlōVā.AMP.23ab: sa eva gamakas tasya na prasaṅgānvito ’pi yaḥ
ŚlōVā.AMP.23cd: upāttaś caikadeśābhyāṃ dharmy apy atraikadeśatā ||
ŚlōVā.AMP.24ab: apārārthye hi dhūmādeḥ svarūpair naikadeśatā
ŚlōVā.AMP.24cd: sa eva cobhayātamāyaṃ gamyo gamaka eva vā ||
ŚlōVā.AMP.25ab: asiddhenaikadeśena gamyaḥ siddhena bodhakaḥ
ŚlōVā.AMP.25cd: ataḥ pṛthagabhinno vāprayoktṇāṃ vivakṣaya ||
ŚlōVā.AMP.26ab: anityaḥ kṛtako yasmād dhūmavān agnimān iti
ŚlōVā.AMP.26cd: dharmyabhinnam upādānam, bhedo ’trāgnir itīdṛśe ||
ŚlōVā.AMP.27ab: ekadeśaviśiṣṭaś ca dharmyevātrānumīyate
ŚlōVā.AMP.27cd: na hi tannirapekṣatve sambhavaty anumeyatā ||
ŚlōVā.AMP.28ab: na dharmamātraṃ siddhatvāt, tathā dharmī, tathobhayam
ŚlōVā.AMP.28cd: vyastaṃ vāpi samastaṃ vā svātantryeṇānumīyate ||
ŚlōVā.AMP.29ab: ekadeśasya liṅgatvaṃ sādhyenānugamo ’sya ca
ŚlōVā.AMP.29cd: dvayṃ ca na syād iṣṭaṃ sat pakṣeṣv eṣu yathākramam ||
ŚlōVā.AMP.30ab: anityatvādayo dharmāḥ kṛtakatvādayo na hi
ŚlōVā.AMP.30cd: dhvaninānugamo naiṣāṃ nobhayasyobhayena vā ||
ŚlōVā.AMP.31ab: sambandho ’py anupādānān nāmnā ṣaṣṭhyāpi vā mitau
ŚlōVā.AMP.31cd: na cāpy anugamas tena liṅgasyeha nidarśyate ||
ŚlōVā.AMP.32ab: na cākāradvayaṃ tasya sādhyasādhanabhāg bhavet
ŚlōVā.AMP.32cd: tasmad arthagṛhītatvānmatubarthasya gamyatā ||
ŚlōVā.AMP.33ab: na svāntantryeṇa mantavyā, yathā daṇḍyādiśabdataḥ
ŚlōVā.AMP.33cd: viśīṣṭārthapratītau syāt sambandho nāntarīyakaḥ ||
ŚlōVā.AMP.34ab: viśeṣaṇaviśeṣyatvam āpannau dvāv imāv ataḥ
ŚlōVā.AMP.34cd: gamyau, aṅgāṅgibhāvas tu kaiś cid iṣṭo vikalpataḥ ||
ŚlōVā.AMP.35ab: sarvathā dharmiṇo dharmo dharmeṇa tv avagamyate
ŚlōVā.AMP.35cd: viśeṣaṇaviśeṣyatve na viśeṣo ’vadhāryate ||
ŚlōVā.AMP.36ab: tatrotaraṃ vadanty anye yadi dharmī viśeṣaṇam
ŚlōVā.AMP.36cd: hetudharmeṇa samandhas tasyāprādhānyataḥ sphuṭaḥ ||
ŚlōVā.AMP.37ab: pradhānatvād dhi dharmeṇa sambandho vākyato bhavet
ŚlōVā.AMP.37cd: tatrāsambhavataḥ paścāt kalpyo ’sau dharminā saha ||
ŚlōVā.AMP.38ab: dhvaner ity atha vā vācyam, anvayasya tu darśane
ŚlōVā.AMP.38cd: bhedopāttasya dharmasya guṇābhāvo na duṣyati ||
ŚlōVā.AMP.39ab: agner deśaviśiṣṭatve na caitat pakṣalakṣaṇam
ŚlōVā.AMP.39cd: viśiṣṭatāsya deśena bhaved evamprakārikā ||
ŚlōVā.AMP.40ab: yo ’gniḥ so ’sti kva cid deśe yo dṛṣṭo yatra tatra vā
ŚlōVā.AMP.40cd: agniḥ pūrvānubhūto vā deśamātreṇa saṅgataḥ ||
ŚlōVā.AMP.41ab: yo ’gniḥ so ’nena yukto vā yo dṛṣṭo ’nena so ’tha vā
ŚlōVā.AMP.41cd: yo ’yaṃ sa deśamātreṇa yuktaḥ, pūrveṇa vāpy ayam ||
ŚlōVā.AMP.42ab: etaddeśaviśiṣṭo vā yo ’yam agnir iti, iha tu
ŚlōVā.AMP.42cd: pūrvayoḥ siddhasādhyatvaṃ pareṣu syād viruddhatā ||
ŚlōVā.AMP.43ab: vyāptir etena deśena sarvāgnīnāṃ na yujyate
ŚlōVā.AMP.43cd: nāpi pūrvasya, nāpy eṣa vahniḥ sarvair viśiṣyate ||
ŚlōVā.AMP.44ab: deśaiḥ, pūrveṇa vāpy asya na deśena viśeṣyatā
ŚlōVā.AMP.44cd: etaddeśaviśiṣṭo ’yam ity etat kathyate katham ||
ŚlōVā.AMP.45ab: yadā deśānapekṣo ’gnir nāyam ity avadhāryate
ŚlōVā.AMP.45cd: agneḥ pūrvataraṃ cātra deśa evāvadhāryate ||
ŚlōVā.AMP.46ab: tajjñānakālabuddhaś ca na deśaḥ syād viśeṣaṇam
ŚlōVā.AMP.46cd: deśasya parvatādes tu svarūpe pāvakād ṛte ||
ŚlōVā.AMP.47ab: gṛhīte ’gniviśiṣṭasya punarjñānaṃ na duṣyati
ŚlōVā.AMP.47cd: tasmād dharmaviśiṣṭasya dharmiṇaḥ syāt prameyatā ||
ŚlōVā.AMP.48ab: sā deśasyāgniyuktasya, dhūmasyānyaiś ca kalpitā
ŚlōVā.AMP.48cd: nanu śabdavad eva syāl liṅgamyaṃ viśiṣaṇam ||
ŚlōVā.AMP.49ab: naivam, na hy atra liṅgasya śaktyanekatvakalpanā
ŚlōVā.AMP.49cd: na ca tasyānumeyatvam, viśeṣyaś cāvadhāritaḥ ||
ŚlōVā.AMP.50ab: viśiṣṭatvena cājñānāt tanmātrasyānumeyatā
ŚlōVā.AMP.50cd: nanu dhūmaviśeṣyatve hetoḥ pakṣaikadeśatā ||
ŚlōVā.AMP.51ab: naitad asti, viśeṣe hi sādhye sāmānyahetutā
ŚlōVā.AMP.51cd: dhūmatajjānasambandhasmṛtiprāmāṇyakalpane ||
ŚlōVā.AMP.52ab: phalena viṣayaikatvaṃ tadvyāpārāt puroditam
ŚlōVā.AMP.52cd: prameyadhīpramāṇatvaṃ bhāṣyakāras tu manyate ||
ŚlōVā.AMP.53ab: pratyakṣāniyamoktaś ca sarvatraivānuṣajyate
ŚlōVā.AMP.53cd: anumānagṛhītasya tenaiva pratipādanam ||
ŚlōVā.AMP.54ab: parebhyo vāñchatā vācyaḥ pūrvapakṣo yathoditaḥ
ŚlōVā.AMP.54cd: tatra dharmiṇam uddiśya sādhyadharmo vidhīyate ||
ŚlōVā.AMP.55ab: niyamas tadvipakṣāc ca kalpyate nāvirodhinaḥ
ŚlōVā.AMP.55cd: asannikṛṣṭavācā ca dvayam atra jihāsitam ||
ŚlōVā.AMP.56ab: tādrūpyeṇa paricchittis tadviparyayato ’pi ca
ŚlōVā.AMP.56cd: pramitasya pramāṇe hi nāpekṣā jāyate punaḥ ||
ŚlōVā.AMP.57ab: tādrūpyeṇa paricchinne pramāṇaṃ niṣphalaṃ param
ŚlōVā.AMP.57cd: vaiparītyaparicchinne nāvakāśaḥ parasya tu ||
ŚlōVā.AMP.58ab: mūle tasya hy anutpanne pūrveṇa viṣayo hṛtaḥ
ŚlōVā.AMP.58cd: pratyakṣādeś ca ṣaṭkasya yenaivārtho ’vadhāritaḥ ||
ŚlōVā.AMP.59ab: tenaivottarabādhaḥ syād, vikalpāder asambhavāt
ŚlōVā.AMP.59cd: agrāhyatā tu śabdādeḥ pratyakṣeṇa virudhyate ||
ŚlōVā.AMP.60ab: teṣām aśrāvaṇatvādi viruddham anumānataḥ
ŚlōVā.AMP.60cd: na hi śrāvaṇatā nāma pratyakṣeṇāvagamyate ||
ŚlōVā.AMP.61ab: sānvayavyatirekābhyāṃ gamyate badhirādiṣu
ŚlōVā.AMP.61cd: tridhā śabdavirodhaḥ syāt pratijñādivibhāgataḥ ||
ŚlōVā.AMP.62ab: pratijñāpūrvasañjalpasarvalokaprasiddhitaḥ
ŚlōVā.AMP.62cd: yāvajjīvam ahaṃ maunīty uktimātreṇa bādhyate ||
ŚlōVā.AMP.63ab: sarvavākyamṛṣātve tu dharmoktyaivātmabādhanam
ŚlōVā.AMP.63cd: dharmyuktyāhaṃ yato jātaḥ sā vandhyā jananī mama ||
ŚlōVā.AMP.64ab: bauddhasya śabdanityatvaṃ pūrvopetena bādhyate
ŚlōVā.AMP.64cd: candraśabdābhidheyatvaṃ śaśino yo niṣedhati ||
ŚlōVā.AMP.65ab: sa sarvalokasiddhena candrajñānena bādhyate
ŚlōVā.AMP.65cd: jñātagogavayākāraṃ prati yaḥ sādhayed idam ||
ŚlōVā.AMP.66ab: na gor gavayasādṛśyaṃ tasya bādhopamānataḥ
ŚlōVā.AMP.66cd: gehāvagatanāstitvo jīvaṃś caitro yadā bahiḥ ||
ŚlōVā.AMP.67ab: nāstīti sādhyate bādhas tatrārthāpattito bhavet
ŚlōVā.AMP.67cd: agnāvadāhake sādhye śabde cānabhidhāyake ||
ŚlōVā.AMP.68ab: śrotrādināstitāyāṃ ca śabdānityatvasādhane
ŚlōVā.AMP.68cd: śrutārthāpattibādho ’tra yadāptoktinivārite ||
ŚlōVā.AMP.69ab: divābhujau niṣidhyeta hetunā rātribhojanam
ŚlōVā.AMP.69cd: śaśaśṛṅgādisadbhāvavirodho ’nupalabdhitaḥ ||
ŚlōVā.AMP.70ab: evaṃ ca dharmasambandhabādhas tāvad udāhṛtaḥ
ŚlōVā.AMP.70cd: dharmadharmyubhayeṣāṃ ca svarūpasvaviśeṣayoḥ ||
ŚlōVā.AMP.71ab: śrutyarthākṣiptayor vākye vācyaḥ sarvapramāṇakaḥ
ŚlōVā.AMP.71cd: tṛṇādivikriyāhetor agnimaddhimasādhane ||
ŚlōVā.AMP.72ab: pratyakṣāvagatāc chaityāt tadviśeṣotthabādhanam
ŚlōVā.AMP.72cd: adharmo vihito duḥkhaṃ karotyalpam itīha tu ||
ŚlōVā.AMP.73ab: vihitatvād adharmasya svarūpasyaiva bādhanam
ŚlōVā.AMP.73cd: tathā duḥkhanimittatvaṃ viśeṣas tasya bādhyate ||
ŚlōVā.AMP.74ab: ayathārthā dhiyaḥ sarvāḥ ity ukte dvayabādhanam
ŚlōVā.AMP.74cd: svarūpasvaviśeṣābhyām, taddhīmithyātvasādhanāt ||
ŚlōVā.AMP.75ab: kṣaṇikātyantamithyātve viśeṣau ca dvayor iha
ŚlōVā.AMP.75cd: darśanād ekadeśasyety anenaitad vyudasyate ||
ŚlōVā.AMP.76ab: yatraikasyobhayor vāpi saṃśayādhīviparyayāḥ
ŚlōVā.AMP.76cd: śaityān na dāhako bahniś cākṣuṣatvād anityatā ||
ŚlōVā.AMP.77ab: śabdasyetyevamādau tu dvayoḥ siddho viparyayaḥ
ŚlōVā.AMP.77cd: kṛtakatvaguṇatvādau parokte yājñikaṃ prati ||
ŚlōVā.AMP.78ab: svokte caivamprakāre syād asiddho ’nyatarasya tu
ŚlōVā.AMP.78cd: bāṣpādibhāvasandigdho dvayor anyatarasya vā ||
ŚlōVā.AMP.79ab: dhūmas tridhāpy asiddhaḥ syāt, evaṃ tāvat svarūpataḥ
ŚlōVā.AMP.79cd: eta eva prakārāḥ syur āśrayāsiddhikalpane ||
ŚlōVā.AMP.80ab: jñāte ’pi hi svarūpeṇa nātaddharme ’sti hetutā
ŚlōVā.AMP.80cd: sarvatra dṛṣṭakāryatvād ātmā sarvagatas tv iti ||
ŚlōVā.AMP.81ab: bauddhaṃ pratyāśrayāsiddhaḥ, laukikādes tu saṃśayaḥ
ŚlōVā.AMP.81cd: bāṅmātrāsiddhimātreṇa vyavahārāprakalpanāt ||
ŚlōVā.AMP.82ab: dvābhyāṃ yo ’sattvato jñātas tadvaco dūṣaṇaṃ matam
ŚlōVā.AMP.82cd: itarat sādhanaṃ tu syād vādinā yadi sādhyate ||
ŚlōVā.AMP.83ab: nirākaraṇasiddhau vā dūṣaṇaṃ prativādinaḥ
ŚlōVā.AMP.83cd: sandehaviparītatvahetū cātra nirākṛtau ||
ŚlōVā.AMP.84ab: jñātasambandhavacanāt, trayaḥ saṃśayahetavaḥ
ŚlōVā.AMP.84cd: san sādhye tadabhāve vā dvābhyāṃ vyāvṛtta eva ca ||
ŚlōVā.AMP.85ab: dvau viruddhārthasambaddhau yāv ekatraikadeśini
ŚlōVā.AMP.85cd: prameyānityatāmūrtidharmāḥ sādhāraṇā dvayoḥ ||
ŚlōVā.AMP.86ab: nityāyatnotthayatnotthānityeṣu dviranityataḥ
ŚlōVā.AMP.86cd: nityā bhūrgandhavattvena syād asādhāraṇas tvayam ||
ŚlōVā.AMP.87ab: niścayaikāṅgavaikalyād eṣa saṃśayakāraṇam
ŚlōVā.AMP.87cd: sādhāraṇo yathā dṛṣṭo buddhidvayanimittakaḥ ||
ŚlōVā.AMP.88ab: viruddhaikānavāpteś ca saṃśaye kāraṇaṃ matam
ŚlōVā.AMP.88cd: atrāsādhāraṇo nāsti tadabhāvamukhena tu ||
ŚlōVā.AMP.89ab: dvayāsattvavirodhāc ca mataḥ saṃśayakāraṇam
ŚlōVā.AMP.89cd: sandigdhahetutā caiṣāṃ viṣayāpekṣayocyate ||
ŚlōVā.AMP.90ab: nirṇayasyāpi hetutvaṃ dṛṣṭaṃ sādhyāntare yataḥ
ŚlōVā.AMP.90cd: vyavacchedānvayau labdhvā, niṣkriyādāv amūrtivat ||
ŚlōVā.AMP.91ab: kṣityekadeśasiddhatve gandhavattvasya hetutā
ŚlōVā.AMP.91cd: yatrāpratyakṣatā vāyor arūpatvena sādhyate ||
ŚlōVā.AMP.92ab: sparśāt pratyakṣatā vāsau viruddhāvyabhicāritā
ŚlōVā.AMP.92cd: ke cij jātyantaraṃ caināṃ varṇayantyapare punaḥ ||
ŚlōVā.AMP.93ab: sādhāraṇatvam aṃśena samastaṃ vāpy ananvayam
ŚlōVā.AMP.93cd: pratijñā yatra bādhyeta pūrvoktair yasya sādhanaiḥ ||
ŚlōVā.AMP.94ab: tat parājayataḥ kāryo nirṇayo bādhavarjanāt
ŚlōVā.AMP.94cd: kva cit saṃśayahetū yau pratyekatvena lakṣitau ||
ŚlōVā.AMP.95ab: saṅghāte nirṇayas tābhyāmūrdhvatākākavattvavat
ŚlōVā.AMP.95cd: pratyekaṃ saṃhatau vāpi gamakāvavirodhinau ||
ŚlōVā.AMP.96ab: tasmād bhinnau viruddhārthau hetū cātra nidarśitau
ŚlōVā.AMP.96cd: ṣoḍhā viruddhatām āhuś caturddhā vaikadhāpi vā ||
ŚlōVā.AMP.97ab: śrutyarthoktasya bādhāyāṃ pratijñārthasya hetunā
ŚlōVā.AMP.97cd: nityatve kṛtakatvasya dharmabādhād viruddhatā ||
ŚlōVā.AMP.98ab: bādho dharmaviśeṣasya yadā tv evaṃ prayujyate
ŚlōVā.AMP.98cd: arthavacchabdarūpaṃ syāt prāksambandhāvadhāraṇāt ||
ŚlōVā.AMP.99ab: vibhaktimattvāt paścādvat svarūpeṇeti cāśrite
ŚlōVā.AMP.99cd: asvarūpārthayogas tu paścāc chabdasya dṛśyate ||
ŚlōVā.AMP.100ab: tena prāg api sambandhād asvarūpārthatā bhavet
ŚlōVā.AMP.100cd: ihapratyayahetutvād dravyāder vyatiricyate ||
ŚlōVā.AMP.101ab: samavāyo yathehāyaṃ ghaṭa ityādisaṅgatiḥ
ŚlōVā.AMP.101cd: atrāpy asamavāyatvaṃ saṃyogasyeva sidhyati ||
ŚlōVā.AMP.102ab: tena dharmisvarūpasya vaiparītyād viruddhatā
ŚlōVā.AMP.102cd: yac ca sattāvad ekatvaṃ samavāyasya kalpitam ||
ŚlōVā.AMP.103ab: tatra saṃyogavadbhedāt syād viśeṣaviruddhatā
ŚlōVā.AMP.103cd: nityam ātmāstitā kaiś cid yadā sautrāntikaṃ prati ||
ŚlōVā.AMP.104ab: sādhyate ’vayavābhāvād vyomavad dvayabādhanam
ŚlōVā.AMP.104cd: tadobhayaviśeṣasya bādho ’yaṃ sādhyate yadā ||
ŚlōVā.AMP.105ab: pārārthyaṃ cakṣurādīnāṃ saṅghātāc chayanādivat
ŚlōVā.AMP.105cd: śayane saṅghapārārthyaṃ bhautikavyāptahetuke ||
ŚlōVā.AMP.106ab: ātmānaṃ prati pārārthyam asiddham iti bādhanam
ŚlōVā.AMP.106cd: asaṃhataparārthatve dṛṣṭe saṃhatatāpi ca ||
ŚlōVā.AMP.107ab: anahaṅkārikatvaṃ ca cakṣurādeḥ prasajyate
ŚlōVā.AMP.107cd: gamakasyaikadeśasya vyāptir gamyeti bhāṣitum ||
ŚlōVā.AMP.108ab: sādhyasādharmyavaidharmyadṛṣṭāntaḥ pratipādyate
ŚlōVā.AMP.108cd: tatra hetvartham uddiśya sādhyopādānam iṣyate ||
ŚlōVā.AMP.109ab: uddeśyo vyāpyate dharmo vyāpakaś cetaro mataḥ
ŚlōVā.AMP.109cd: yadvṛttayoḥ prāthamyam ity ādyuddeśalakṣaṇam ||
ŚlōVā.AMP.110ab: tadvṛttam eva kāraś ca syād upādeyalakṣaṇam
ŚlōVā.AMP.110cd: vadatyarthaṃ svaśaktyā ca śabdo vaktranapekṣayā ||
ŚlōVā.AMP.111ab: sādhyahetutvam arthānāṃ vyāptiśaktyanurodhataḥ
ŚlōVā.AMP.111cd: tatrājñānād yadā vakta sahacāravivakṣayā ||
ŚlōVā.AMP.112ab: viparyayeṇa vā hetau na vyāptatvaṃ vivakṣati
ŚlōVā.AMP.112cd: vivakṣann api vā śabdaṃ tadyogyaṃ na vaded yadi ||
ŚlōVā.AMP.113ab: ghaṭe kṛtakanāśitve nāśivyāptaṃ kṛtena vā
ŚlōVā.AMP.113cd: na tadeṣṭasya hetutvam, syād aniṣṭasya caiva tat ||
ŚlōVā.AMP.114ab: tasmād vyāpyatvarūpeṇa vācyo hetutvasammataḥ
ŚlōVā.AMP.114cd: yadā samyak prayukte ’pi vākye ’rtho na tathā bhavet ||
ŚlōVā.AMP.115ab: sādhyahetūbhayavyāptiśūnyatvāt paramārthataḥ
ŚlōVā.AMP.115cd: nityo dhvaniramūrttatvāt karmavat paramāṇuvat ||
ŚlōVā.AMP.116ab: ghaṭavad vyomavaccāpi, tadasadvādinaṃ prati
ŚlōVā.AMP.116cd: dharmyasiddhāv api hy evaṃ dṛṣṭāntābhāsatā bhavet ||
ŚlōVā.AMP.117ab: tat sadbhāve ’pi ca vyomni dvayayukte ’pi kīrtite
ŚlōVā.AMP.117cd: karmādyālocanād vyāptir hetor nāstīti varjanam ||
ŚlōVā.AMP.118ab: vyāptyā sādharmya ukte ca na vaidharmyam apekṣyate
ŚlōVā.AMP.118cd: sahabhāvitvadṛṣṭyā tu yadā vyāptiṃ na lakṣayet ||
ŚlōVā.AMP.119ab: paraḥ sādharmyadṛṣṭāntāt tac ca nāpekṣate yadā
ŚlōVā.AMP.119cd: vaktā vā sahabhāvitvaṃ śuddhaṃ tena vaded yadā ||
ŚlōVā.AMP.120ab: viparītānvayaṃ vāpi tat samādhitsayā tadā
ŚlōVā.AMP.120cd: pūrvajñānopamardena vaidharmyeṇeṣṭasādhanam ||
ŚlōVā.AMP.121ab: sāhityamātraṃ pūrvoktaṃ hetos tatropayujyate
ŚlōVā.AMP.121cd: vyāpyavyāpakabhāvo hi bhāvayor yādṛg iṣyate ||
ŚlōVā.AMP.122ab: tayor abhāvayos tasmād viparītaḥ pratīyate
ŚlōVā.AMP.122cd: dhūmabhāve ’gnibhāvena vyāpte ’nagnis tataś cyutaḥ ||
ŚlōVā.AMP.123ab: adhūma eva vidyetetyevaṃ vyāpyatvamaśnute
ŚlōVā.AMP.123cd: tathānagnāvadhūmena vyāpte dhūmas tatacyutaḥ ||
ŚlōVā.AMP.124ab: anyatrānavakāśatvād vyāpyate dhruvam agninā
ŚlōVā.AMP.124cd: vyāpakau tu yadocyete bhāvābhāvau tadā tataḥ ||
ŚlōVā.AMP.125ab: naiva vyāpyād vipakṣasya pracyutiḥ kathitā bhavet
ŚlōVā.AMP.125cd: tasmād dhūmena sādhyatvam agneḥ prārthayate yadā ||
ŚlōVā.AMP.126ab: tadānagnir adhūmena vyāpto vācyaḥ na cānyathā
ŚlōVā.AMP.126cd: anagnyadhūmasāhitye vyāpter vāpi viparyaye ||
ŚlōVā.AMP.127ab: na prastutopakāraḥ syād anyad vāpi prasādhyate
ŚlōVā.AMP.127cd: yatrāpy arthasya śūnyatvaṃ dvābhyām ekena vā bhavet ||
ŚlōVā.AMP.128ab: yad anityaṃ tu tan mūrtam aṇuvad buddhivat khavat
ŚlōVā.AMP.128cd: sādhyena vyāptisiddhyaiva vyatireko ’tra kathyate ||
ŚlōVā.AMP.129ab: yasyāyaṃ nāsty asau hetus tena sādhyena nāpyate
ŚlōVā.AMP.129cd: tena dṛṣṭe ’pi sāhitye na sarvo gamya iṣyate ||
ŚlōVā.AMP.130ab: sahadṛṣṭir na sambandho vyāptir naiva ca tāvatā
ŚlōVā.AMP.130cd: mūrtānityatvayukte ’pi tasmād aṅgīkṛte ghaṭe ||
ŚlōVā.AMP.131ab: karmādau vyāptyabhāvena na dṛṣṭāntatvam iṣyate
ŚlōVā.AMP.131cd: aśeṣāpekṣitatvāc ca saukaryāc cāpy adarśanāt ||
ŚlōVā.AMP.132ab: sādhane yadyapīṣṭo ’tra vyatireko ’numāṃ prati
ŚlōVā.AMP.132cd: tāvatā na hy anaṅgatvaṃ yuktiḥ śābde hi vakṣyate ||
ŚlōVā.AMP.133ab: bodhaprasaṅgo bhedānāṃ na cāvyāpter bhaviṣyati
ŚlōVā.AMP.133cd: astisāmānyavastveṣu vyāpitā tatra gamyatām ||
ŚlōVā.AMP.134ab: ke cit sādharmyadṛṣṭānte vyāptyāpi kathite punaḥ
ŚlōVā.AMP.134cd: vaidharmyoktim apīcchanti, vyāvṛttiniyamecchayā ||
ŚlōVā.AMP.135ab: hetau sādharmyadṛṣṭāntāt sādhyenaivāvadhārite
ŚlōVā.AMP.135cd: vyāvṛttiḥ sarvataḥ prāptā sādhyābhāve niyamyate ||
ŚlōVā.AMP.136ab: tat tu mandaphalaṃ yasmāt pakṣe ’py evaṃ nirūpitam
ŚlōVā.AMP.136cd: vyāpakābhāvamātraṃ hi vyāpyān nityaṃ nivartate ||
ŚlōVā.AMP.137ab: tasmād yathaiva śuklatve paṭasyokte virodhinām
ŚlōVā.AMP.137cd: nivṛttir na tu dairdhyādes tathātrāpi bhaviṣyati ||
ŚlōVā.AMP.138ab: dvaividhyaṃ nopapannaṃ tu yathaiva hy agnidhūmayoḥ
ŚlōVā.AMP.138cd: pratyakṣadṛṣṭaḥ sambandho gatiprāptyos tathaiva hi ||
ŚlōVā.AMP.139ab: āditye ’nupalabdhiś cen na deśe ’py adhunātane
ŚlōVā.AMP.139cd: kva cit tatropalabdhiś ced devadatte ’pi dṛśyatām ||
ŚlōVā.AMP.140ab: yadi dharmyantarāpekṣā tatra sāmānyadṛṣṭatā
ŚlōVā.AMP.140cd: syād agnidhūmayoḥ saiva, tasmād evaṃ pracakṣate ||
ŚlōVā.AMP.141ab: pratyakṣadṛṣṭasambandhaṃ yayor eva viśeṣayoḥ
ŚlōVā.AMP.141cd: gomayendhanatajjanyaviśeṣādimatiḥ kṛtā ||
ŚlōVā.AMP.142ab: taddeśasthena tenaiva gatvā kālāntare ’pi tam
ŚlōVā.AMP.142cd: yadāgnir budhyate, tasya pūrvabodhāt punaḥ punaḥ ||
ŚlōVā.AMP.143ab: sandihyamānasadbhāvavastubodhāt pramāṇatā
ŚlōVā.AMP.143cd: viśeṣadṛṣṭam etac ca likhitaṃ vindhyavāsinā ||
ŚlōVā.AMP.144ab: ākṛtyor eva caiṣeṣṭā vyavacchedena kena cit
ŚlōVā.AMP.144cd: hetusādhyavyavastheti viśeṣo nopadarśitaḥ ||
ŚlōVā.AMP.145ab: agnidhūmāntaratve ca vācye sāmānyato mitau
ŚlōVā.AMP.145cd: sāmānyadṛṣṭam ekāntād atretyāditya ucyate ||
ŚlōVā.AMP.146ab: pratyakṣaviṣayatvaṃ ca sāmānyasya prasādhitam
ŚlōVā.AMP.146cd: vastutvaṃ ca, atra hetur vā dvayasyāpy abhidhīyate ||
ŚlōVā.AMP.147ab: dhūmād agnyanumānasya vastvālambanatā bhavet
ŚlōVā.AMP.147cd: abhāvānyapramāṇatvāt svārthe śrotrādibuddhivat ||
ŚlōVā.AMP.148ab: sāmānyasya ca vastutvaṃ pratyakṣagrāhyatāpi ca
ŚlōVā.AMP.148cd: abhāvānyaprameyatvād asādhāraṇavastuvat ||
ŚlōVā.AMP.149ab: sāmānyaṃ nānumānena vinā yasya pratīyate
ŚlōVā.AMP.149cd: na ca liṅgavinirmuktam anumānaṃ pravartate ||
ŚlōVā.AMP.150ab: asāmānyasya liṅgatvaṃ na ca kena cid iṣyate
ŚlōVā.AMP.150cd: na cānavagataṃ liṅgaṃ kiñ cid asti prakāśakam ||
ŚlōVā.AMP.151ab: tasya vāpy anumānena syād anyena gatiḥ punaḥ
ŚlōVā.AMP.151cd: tadutpattiś ca liṅgāt syāt sāmānyajñānasaṃhitāt ||
ŚlōVā.AMP.152ab: tasya cāpy anumānatvāt bhavel liṅgena codbhavaḥ
ŚlōVā.AMP.152cd: anumānāntarād eva jñānenaivaṃ ca kalpane ||
ŚlōVā.AMP.153ab: liṅgaliṅgyanumānānām ānantyād ekaliṅgini
ŚlōVā.AMP.153cd: gatir yugasahasreṣu bahuṣv api na vidyate ||
ŚlōVā.AMP.154ab: atha sāmānyabhūte ’pi liṅge ’nyasmād gatir bhavet
ŚlōVā.AMP.154cd: pramāṇād apramāṇād vā tathā liṅgigatir bhavet ||
ŚlōVā.AMP.155ab: evam apy anumānasya nityocchedaḥ prasajyate
ŚlōVā.AMP.155cd: pramāṇāntaram eva syāt sāmānyasyāvabodhakam ||
ŚlōVā.AMP.156ab: apramāṇāvabuddhād vā liṅgāl liṅgini yā matiḥ
ŚlōVā.AMP.156cd: sāpi mithyā bhaven nityaṃ bāṣpajātāgnibuddhivat ||
ŚlōVā.AMP.157ab: nanv apramāṇabhūtāpi sambandhasmṛtir iṣyate
ŚlōVā.AMP.157cd: yathā liṅgigatau hetus tathā liṅgagatir bhavet ||
ŚlōVā.AMP.158ab: tatra yat pūrvavijñānaṃ tasya prāmāṇyam iṣyate
ŚlōVā.AMP.158cd: tadupasthānamātreṇa smṛteḥ syāc caritārthatā ||
ŚlōVā.AMP.159ab: na tu liṅgagatau kiñ cit pramāṇam upapadyate
ŚlōVā.AMP.159cd: tadabhāvāsmṛtiś cātra na kathañ cit pravartate ||
ŚlōVā.AMP.160ab: smārtam etadabhedena vijñānam iti yo vadet
ŚlōVā.AMP.160cd: tasya vandhyāsute ’py asti nūnaṃ smaraṇaśaktatā ||
ŚlōVā.AMP.161ab: na cāsādhāraṇo ’rthātmā sāmānyajñānakāraṇam
ŚlōVā.AMP.161cd: yasmān nāsyāvinābhāvas tena dṛṣṭaḥ kathañ cana ||
ŚlōVā.AMP.162ab: syād vā sambandhadṛṣṭyāsau sāmānyaṃ kṛtakatvavat
ŚlōVā.AMP.162cd: na hy asādhāraṇaṃ vastu pūrvatreha ca vidyate ||
ŚlōVā.AMP.163ab: na cāpy avyapadeśasya vikalparahitasya ca
ŚlōVā.AMP.163cd: vinā pūrvānusandhānāl liṅgatvam upapadyate ||
ŚlōVā.AMP.164ab: kalpyante ca viśeṣā ye te ’py aliṅgam ananvayāt
ŚlōVā.AMP.164cd: etasmād eva hetoḥ syāt tajñānasyāpy aliṅgatā ||
ŚlōVā.AMP.165ab: sāmānyarūpatāyāṃ vā tathaivānavadhāraṇam
ŚlōVā.AMP.165cd: kva cid vā dṛṣṭasambandhe sarvaḥ pratyāyako bhavet ||
ŚlōVā.AMP.166ab: sambandhānubhavo ’vaśyam eṣitavyaś ca liṅganaḥ
ŚlōVā.AMP.166cd: anumānapravṛttes tu prāg jñānaṃ tatra nāsti te ||
ŚlōVā.AMP.167ab: na cāpi vāsanāmātrāl liṅgajñānasya sambhavaḥ
ŚlōVā.AMP.167cd: liṅgijñānaṃ ca tadvat syāt trirūpāl liṅgato na tat ||
ŚlōVā.AMP.168ab: tatrābhāvasya liṅgatvaṃ na cāsāv ānumānikaḥ
ŚlōVā.AMP.168cd: pramāṇāntaragamyatvāt tatra doṣo na jāyate ||
ŚlōVā.AMP.169ab: pratyakṣāvagatāl liṅgād yasya liṅgigatir bhavet
ŚlōVā.AMP.169cd: tasya nāto ’dhikaṃ kiñ cit prārthanīyaṃ prasajyate ||
ŚlōVā.AMP.170ab: yatrāpy anumitāl liṅgāl liṅgini grahaṇaṃ bhavet
ŚlōVā.AMP.170cd: tatrāpi maulikaṃ liṅgaṃ pratyakṣād eva gamyate ||
ŚlōVā.AMP.171ab: liṅgatvaṃ kṛtakatvādau kriyāyāḥ kārakasya vā
ŚlōVā.AMP.171cd: pratyakṣatvaṃ ca tasyeṣṭam iti dūraṃ na gamyate ||
ŚlōVā.AMP.172ab: evaṃ śabdopamānādau sāmānyāśrayatā yataḥ
ŚlōVā.AMP.172cd: taddaussthityena daussthityaṃ sarvatrātaḥ prasajyate ||
ŚlōVā.AMP.173ab: tasmāt pratyakṣapūrvatvaṃ pramāṇāntara iṣyate
ŚlōVā.AMP.173cd: pratyakṣatvaṃ ca sāmānye nānyathā hi gatir bhavet ||
ŚlōVā.AMP.174ab: pratyakṣālambanatvaṃ ca viśeṣasya kathaṃ bhavet
ŚlōVā.AMP.174cd: yadā vastvantarāpekṣaḥ sāmānyāṃśaḥ sa kīrtyate ||
ŚlōVā.AMP.175ab: rūpādayo hi sāmānyaṃ sarve nīlādyapekṣayā
ŚlōVā.AMP.175cd: svaviśeṣānapekṣyātha nīlādīnāṃ samānatā ||
ŚlōVā.AMP.176ab: te cāpi tāvat sāmānyaṃ yāvat syuḥ paramāṇavaḥ
ŚlōVā.AMP.176cd: dvyaṇukasyāpi yadrūpaṃ tad dhi sādhāraṇaṃ dvayoḥ ||
ŚlōVā.AMP.177ab: na cāntyena viśeṣeṇa vyavahāro ’sti kasya cit
ŚlōVā.AMP.177cd: na ca pratyakṣatā tasya saṅghāte kevalasya vā ||
ŚlōVā.AMP.178ab: bhedenāgṛhyamāṇasya nābhedo grāhyatāṃ vrajet
ŚlōVā.AMP.178cd: na ca bhinneṣv abhinnatvabuddher grāhyatvasambhavaḥ ||
ŚlōVā.AMP.179ab: samudāyo na vāpy asti bhavatāṃ na ca sarvadā
ŚlōVā.AMP.179cd: sarveṣām asatārthena pratyayotpattisambhavaḥ ||
ŚlōVā.AMP.180ab: na caikajātiyogena vināsti samudāyatā
ŚlōVā.AMP.180cd: samudāye ’pi cāṇutvaṃ naiteṣām apagacchati ||
ŚlōVā.AMP.181ab: sāmānyam ity adṛśye ’pi tena sāmānya eva naḥ
ŚlōVā.AMP.181cd: vyāsaṅginī bhavaty eṣā dhīrvināpy ekakalpanāt ||
ŚlōVā.AMP.182ab: vyāsajya vartamānasya sāmānyasya yathendriyaiḥ
ŚlōVā.AMP.182cd: grahaṇaṃ tadvad eva syāt prativyaktiniveśinaḥ ||
ŚlōVā.AMP.183ab: mīmāṃsakaiś ca nāvaśyam iṣyante paramāṇavaḥ
ŚlōVā.AMP.183cd: yadbalenopalabdhasya mithyātvaṃ kalpayed bhavān ||
ŚlōVā.AMP.184ab: samūharūpaṃ pratyakṣam adṛśyaiḥ paramāṇubhiḥ
ŚlōVā.AMP.184cd: yo ’pahnute śaśasyāpi so ’bhāvaṃ śṛṅgato vadet ||
ŚlōVā.AMP.185ab: samūhaparamārthatve sthite tatsiddhihetukā
ŚlōVā.AMP.185cd: yadi nāmāvagamyeta paramāṇvastitā punaḥ ||
ŚlōVā.AMP.186ab: tasmād yad gṛhyate vastu yena rūpeṇa sarvadā
ŚlōVā.AMP.186cd: tat tathaivābhyupetavyaṃ sāmānyam atha vetarat ||
ŚlōVā.AMP.187ab: sattādisāmānyam apekṣya sarvaṃ gotvādi sādhāraṇatām upaiti
ŚlōVā.AMP.187cd: tasmād asādhāraṇam akṣagamyaṃ vadan na sāmānyam apahnuvīta ||
ŚlōVā.AMP.188ab: sāmānyarupeṇa na gṛhyate cet, kiṃ vāstyasādhāraṇabuddhir atra
ŚlōVā.AMP.188cd: yadvastu lokaḥ pratipadyate ’smin dvidhāpi tacchaktyata eva vaktum ||


---------------------------------------------------------------------
[autpattikasūtra śabdapariccheda (sbp)]

ŚlōVā.SBP.1ab: pratyakṣādiṣu vaktavyaṃ śabdamātrasya lakṣaṇam
ŚlōVā.SBP.1cd: adatitvariteneha kiṃ śāstrād abhidhīyate ||
ŚlōVā.SBP.2ab: sāmānyalakṣaṇaṃ tyaktvā viśeṣasyaiva lakṣaṇam
ŚlōVā.SBP.2cd: na śakyaṃ kevalaṃ vaktum ito ’py asya na vācyatā ||
ŚlōVā.SBP.3ab: yac coktaṃ śabdavijñānād arthe jñānam itīdṛśamū
ŚlōVā.SBP.3cd: aviśiṣṭaṃ viśiṣṭasya na tacchāstrasya lakṣaṇam ||
ŚlōVā.SBP.4ab: pravṛttir vā nivṛttir vā nityena kṛtakena vā
ŚlōVā.SBP.4cd: puṃsāṃ yenopadiśyeta tacchāstram abhidhīyate ||
ŚlōVā.SBP.5ab: svarūpakathanaṃ yat tu kasya cit tatra dṛśyate
ŚlōVā.SBP.5cd: tadaṅgatvena tasyāpi śāstratvam avagamyate ||
ŚlōVā.SBP.6ab: bhāvanāyāṃ samastāyāṃ vākyād evopajāyate
ŚlōVā.SBP.6cd: pravṛttir vā nivṛttir vā tacchāstraṃ na padād yataḥ ||
ŚlōVā.SBP.7ab: aparīkṣāmiṣeṇāpi lakṣaṇāni vadannayam
ŚlōVā.SBP.7cd: na svatantropayogitvanirapekṣāṇi jalpati ||
ŚlōVā.SBP.8ab: tatra yallokavākyasthaṃ kathayecchabdalakṣaṇam
ŚlōVā.SBP.8cd: vedaṃ vyākhyātukāmasya tannātīvopayujyate ||
ŚlōVā.SBP.9ab: pratyakṣādyupayogaṃ tu varṇamātrāditaḥ puraḥ
ŚlōVā.SBP.9cd: śāstrārthajñānavelāyāṃ matvā tallakṣaṇaṃ kṛtam ||
ŚlōVā.SBP.10ab: yat tu gāmānayetyādivākyasthaṃ śabdalakṣaṇam
ŚlōVā.SBP.10cd: tasya nehopayogo ’sti tasmāc chāstragataṃ kṛtam ||
ŚlōVā.SBP.11ab: veśeṣaś ca na sāmānyam antareṇāsti kaś cana
ŚlōVā.SBP.11cd: tasmāt tam apy udāhṛtya sāmānyaṃ lakṣayet sukham ||
ŚlōVā.SBP.12ab: sāmānyarūpam apy etadadhikārād viśiṣyate
ŚlōVā.SBP.12cd: codanā copadeśaś ca śāstram evety udāhṛtam ||
ŚlōVā.SBP.13ab: yathā ca codanāśabdo vaidikyām eva vartate
ŚlōVā.SBP.13cd: śabdajñānārthavijñānaśabdau śāstre tathā sthitau ||
ŚlōVā.SBP.14ab: pratyakṣādyaparīkṣyatve tadantarbhāvahetukam
ŚlōVā.SBP.14cd: śāstrasyāpy aparīkṣyatvamanayaiva dhiyoditam ||
ŚlōVā.SBP.15ab: tatrānumānam evedaṃ bauddhair vaiśeṣikaiḥ śritam
ŚlōVā.SBP.15cd: bhedaḥ sāṃkhyādibhis tv iṣṭo na tūktaṃ bhedakāraṇam ||
ŚlōVā.SBP.16ab: pūrvasaṃskārayuktāntyavarṇavākyādikalpanā
ŚlōVā.SBP.16cd: vivakṣādi ca dhūmādau nāstīty etena bhinnatā ||
ŚlōVā.SBP.17ab: yair uktā tatra vaidharmyavikalpasamajātitā
ŚlōVā.SBP.17cd: dhūmānityaviṣāṇyādiviśeṣān na hi bhinnatā ||
ŚlōVā.SBP.18ab: tailakṣaṇyaparityāgo yāvan na pratipādyate
ŚlōVā.SBP.18cd: tāvad viśeṣamātreṇa vadato jātitā bhavet ||
ŚlōVā.SBP.19ab: yatheṣṭaviniyogena pratītir yāpi śabdataḥ
ŚlōVā.SBP.19cd: na dhūmāder itīhāpi vyabhicāro ’ṅgavṛttibhiḥ ||
ŚlōVā.SBP.20ab: hastasaṃjñādayo ye ’pi yadarthapratipādane
ŚlōVā.SBP.20cd: bhaveyuḥ kṛtasaṅketāste na liṅgam iti sthitiḥ ||
ŚlōVā.SBP.21ab: puruṣākṣiptatayāṃ ca tathaiva vyabhicāritā
ŚlōVā.SBP.21cd: padavaidikavākyānāṃ na satyavyāpitā bhavet ||
ŚlōVā.SBP.22ab: sambandhātubhavaś cāyaṃ so ’nyatrāpi vilakṣaṇaḥ
ŚlōVā.SBP.22cd: etasmin puruṣāpekṣā deśāpekṣāgnidhūmayoḥ ||
ŚlōVā.SBP.23ab: kālādyapekṣayā cānyaḥ uktā cānyair abhinnatā
ŚlōVā.SBP.23cd: āptavādāvisaṃvādasāmānyād anumānataḥ ||
ŚlōVā.SBP.24ab: na cāpūrvādiśabdānāṃ bhedāt sarvatra bhinnatā
ŚlōVā.SBP.24cd: na cehāśvādiśabdebhyo bhedas teṣāṃ pratīyate ||
ŚlōVā.SBP.25ab: na cāpy ajñātasambandhaṃ padaṃ kiñ cit prakāśakam
ŚlōVā.SBP.25cd: sambandhān anubhūtyāto na syād ananumānatā ||
ŚlōVā.SBP.26ab: tulyākāratayāpy atra śabdajñānārthataddhiyām
ŚlōVā.SBP.26cd: agnidhūmeṣv adṛṣṭatvān na bhedas tannivāraṇāt ||
ŚlōVā.SBP.27ab: pratibimbeṣv anaikānto bimbaṃ yādṛgghi darpaṇe
ŚlōVā.SBP.27cd: tādṛṅ mukhādi budhyante, na cātrānanumānatā ||
ŚlōVā.SBP.28ab: pratyakṣatā tadāpy atra tadānyair vyabhicāritā
ŚlōVā.SBP.28cd: yatra pādādi bambena gatānām anumīyate ||
ŚlōVā.SBP.29ab: ekavākyāt sakṛc coktān nāpy anekasya tatkṣaṇam
ŚlōVā.SBP.29cd: syād viruddhāviruddhasya bodhād etasya bhinnātā ||
ŚlōVā.SBP.30ab: liṅgasyāpi hi tādrūpyaṃ dṛṣṭaṃ hetuviruddhayoḥ
ŚlōVā.SBP.30cd: virodhān nānumānaṃ cet, syād anāgamatāpi te ||
ŚlōVā.SBP.31ab: yatra caikārthatā vākye tatra syād anumānatā
ŚlōVā.SBP.31cd: sakṛduccarite cāsmin vivakṣaikaiva dṛśyate ||
ŚlōVā.SBP.32ab: yas tv anirdhānaṃ ca dhūmādau vyabhicāritam
ŚlōVā.SBP.32cd: sa liṅge ’py asphuṭe dṛṣṭas tasmān naitena bhidyate ||
ŚlōVā.SBP.33ab: dṛṣṭāntānabhidhānaṃ ca dhūmādau vyabhicāritam
ŚlōVā.SBP.33cd: prasiddhatvād dhi tatrāpi na dṛṣṭānto ’bhidhīyate ||
ŚlōVā.SBP.34ab: anabhyas te tv apekṣante śabde sambandhinaḥ smṛtim
ŚlōVā.SBP.34cd: atra pratyukta ity evaṃ budhyante hi cirāt kva cit ||
ŚlōVā.SBP.35ab: paroktā hetavaś cātra nābhedasya nivāritāḥ
ŚlōVā.SBP.35cd: śabdānumānayor aikyaṃ dhūmād agnyanumānavat ||
ŚlōVā.SBP.36ab: anvayavyatirekābhyām ekapratyakṣadarśanāt
ŚlōVā.SBP.36cd: sambandhapūrvakatvāc ca pratipattir ito yataḥ ||
ŚlōVā.SBP.37ab: pratyakṣānyapramāṇatvāt tadadṛṣṭārthabodhanāt
ŚlōVā.SBP.37cd: sāmānyaviṣayatvāc ca traikālyaviṣayāśrayāt ||
ŚlōVā.SBP.38ab: kaiś cin mīmāṃsakair ukto bhedo ’tra viṣayāntarāt
ŚlōVā.SBP.38cd: pūrvābhyāṃ hy aparicchinne śāstram arthe pravartate ||
ŚlōVā.SBP.39ab: tatrāpi nāgamatvaṃ syāt puruṣokte, tathās tu cet
ŚlōVā.SBP.39cd: pratyayaḥ kin nimitto ’rthe, vaktṛbuddheḥ, kuto nv asau ||
ŚlōVā.SBP.40ab: na śabdārthasya sāliṅgaṃ na śabdo ’syāḥ kathañ cana
ŚlōVā.SBP.40cd: viśeṣo gamyate tābhyāṃ na caitasyānumeyatā ||
ŚlōVā.SBP.41ab: tena vaktur abhiprāye pratyakṣādyanirūpite
ŚlōVā.SBP.41cd: puruṣoktir api śroturāgamatvaṃ prapadyate ||
ŚlōVā.SBP.42ab: na cāpy ananumeyatvam āgamārthasya śakyate
ŚlōVā.SBP.42cd: liṅgaṃ hi śabda evāsya dhūmo ’gner iva kalpyate ||
ŚlōVā.SBP.43ab: na cāpy ananumeyavāt pramāṇāntaragamyatā
ŚlōVā.SBP.43cd: rūpasyāśrāvaṇatvena na hy apratyakṣateṣyate ||
ŚlōVā.SBP.44ab: evaṃ sati svayūthyā na ke cin nātiprapañcinaḥ
ŚlōVā.SBP.44cd: anumānaviśeṣo ’yam īdṛg dharmasya bodhakaḥ ||
ŚlōVā.SBP.45ab: bhaviṣyatyartharūpaṃ tu liṅgaṃ dharme nirākṛtam
ŚlōVā.SBP.45cd: saṃjñānumānatecchā tu na duṣyedāgame ’pi naḥ ||
ŚlōVā.SBP.46ab: lakṣaṇena tv abhinnatvaṃ yadi śabdānumānayoḥ
ŚlōVā.SBP.46cd: vedajñānāpramāṇatvaṃ syād atallakṣaṇatvataḥ ||
ŚlōVā.SBP.47ab: āptavādāvisaṃvādasāmānyān nṛvacassu hi
ŚlōVā.SBP.47cd: lakṣaṇenānumānatvāt prāmāṇyaṃ siddhimṛcchati ||
ŚlōVā.SBP.48ab: vede tv āptanarābhāvāt sambandhānubhavād ṛte
ŚlōVā.SBP.48cd: lakṣaṇaṃ nānumānasyety aprāmāṇyaṃ prasajyate ||
ŚlōVā.SBP.49ab: nanv ekadeśasatyatve tasya syād anumānatā
ŚlōVā.SBP.49cd: vedatvād agnihotrādau vāyukṣepiṣṭhavākyavat ||
ŚlōVā.SBP.50ab: nādityayūpe ’naikāntāt, tadvad vā gauṇatā bhavet
ŚlōVā.SBP.50cd: nātaḥ pratyanumānānām evaṃ pūrvoktayā viśā ||
ŚlōVā.SBP.51ab: tasmāl lakṣaṇabhedena yadi śabdapramāṇatā
ŚlōVā.SBP.51cd: samā loke ca vede ca siddhā vedapramāṇatā ||
ŚlōVā.SBP.52ab: tena cāptopadeśatvaṃ na syād āgamalakṣaṇam
ŚlōVā.SBP.52cd: nāptasya sambhavo vede, loke nāsmāt pramāṇatā ||
ŚlōVā.SBP.53ab: purastād varṇitaṃ hy etat, tsmāc chabdena yā matiḥ
ŚlōVā.SBP.53cd: tasyāḥ svataḥ pramāṇatvaṃ na cet syād doṣadarśanam ||
ŚlōVā.SBP.54ab: anumānena caitasya prāmāṇyaṃ kevalaṃ samam
ŚlōVā.SBP.54cd: pade tāvat kṛto yatnaḥ parair ity atra varṇyate ||
ŚlōVā.SBP.55ab: viṣayo ’nyādṛśas tāvad dṛśyate liṅgaśabdayoḥ
ŚlōVā.SBP.55cd: sāmānyaviṣayatvaṃ ca padasya sthāpayiṣyati ||
ŚlōVā.SBP.56ab: dharmādharmaviśiṣṭaś ca liṅgīty etac ca sādhitam
ŚlōVā.SBP.56cd: na tāvad anumānaṃ hi yāvat tadviṣayaṃ na tat ||
ŚlōVā.SBP.57ab: sāmānyād atiriktaṃ tu śābde vākyasya gocaraḥ
ŚlōVā.SBP.57cd: sāmarthyād anumeyatvād aśrute ’pi padāntare ||
ŚlōVā.SBP.58ab: saṃkhyādimān padārthaś cet, na tāvat so ’vyayādiṣu
ŚlōVā.SBP.58cd: yatrāpi te pratīyante tatra vyakter viśeṣaṇam ||
ŚlōVā.SBP.59ab: padāntarābhidheyasya tādarthyāc ca kriyātmanaḥ
ŚlōVā.SBP.59cd: vākyārthe ’pi padaṃ yatra gomadādi prayujyate ||
ŚlōVā.SBP.60ab: saty apy atra viśeṣṭatve siddhatvān naivā pakṣatā
ŚlōVā.SBP.60cd: tāvān eva hi tatrārtho yaḥ pūrvam avadhāritaḥ ||
ŚlōVā.SBP.61ab: bhedabuddheś ca vaiṣamyaṃ prakṛtipratyayārthayoḥ
ŚlōVā.SBP.61cd: viśeṣaṇaviśeṣyārthasvātantryagrahaṇaṃ na ca ||
ŚlōVā.SBP.62ab: viśeṣyapūrvikā tatra buddhiś cātra viparyayaḥ
ŚlōVā.SBP.62cd: atha śabdo ’rthavattvena pakṣaḥ kasmān na kalpyate ||
ŚlōVā.SBP.63ab: pratijñārthaikadeśo hi hetus tatra prasajyate
ŚlōVā.SBP.63cd: pakṣe dhūmaviśeṣe ca sāmānyaṃ hetur iṣyate ||
ŚlōVā.SBP.64ab: śabdatvaṃ gamakaṃ nātra gośabdatvaṃ niṣetsyate
ŚlōVā.SBP.64cd: vyaktir eva viśiṣyāto hetuś caikā prasajyate ||
ŚlōVā.SBP.65ab: bhaved vyañjakabhedāc cet, na tv evaṃ pratyayo ’sti naḥ
ŚlōVā.SBP.65cd: kathaṃ cāsya viśiṣṭatvaṃ na tāvad deśakālataḥ ||
ŚlōVā.SBP.66ab: tatpratītiviśiṣṭaś cet, paraṃ kim anumīyate
ŚlōVā.SBP.66cd: na pratyāyanaśaktiś ca viśeṣasyānumīyate ||
ŚlōVā.SBP.67ab: viśeṣāṇāṃ na śaktir hi saikadeśe ’gnijātivat
ŚlōVā.SBP.67cd: sāmānyasyaiva śaktatvaṃ pakṣo hetus tad eva ca ||
ŚlōVā.SBP.68ab: tasmād arthaviśiṣṭasya na śabdasyānumeyatā
ŚlōVā.SBP.68cd: kathaṃ ca pakṣadharmatvaṃ śabdasyeha nirūpyate ||
ŚlōVā.SBP.69ab: na kriyākartṛsambandhād ṛte sambandhanaṃ kva cit
ŚlōVā.SBP.69cd: rājā bharttā manuṣyasya tena rājñaḥ sa ucyate ||
ŚlōVā.SBP.70ab: vṛkṣas tiṣṭhati śākhāsu tā vā tatreti tasya tāḥ
ŚlōVā.SBP.70cd: deśe ’gnimati dhūmasya kartṛtvaṃ bhavanaṃ prati ||
ŚlōVā.SBP.71ab: kāryakāraṇabhāvādau kriyā sarvatra vidyate
ŚlōVā.SBP.71cd: na cānavagatākāraḥ sambandho ’stīti gamyate ||
ŚlōVā.SBP.72ab: na cāsty asati sambandhe ṣaṣṭhītatpuruṣo ’pi vā
ŚlōVā.SBP.72cd: tasmān na pakṣadharmo ’yam iti śakyā nirūpaṇā ||
ŚlōVā.SBP.73ab: nivṛtte ’nyatra sambandhe ye ’pi tadviṣayātmanā
ŚlōVā.SBP.73cd: vadeyuḥ pakṣadharmatvaṃ śabdasyānupalabdhivat ||
ŚlōVā.SBP.74ab: tair apy etannirūpyaṃ tu śabdas tadviṣayaḥ katham
ŚlōVā.SBP.74cd: na taddeśādisadbhāvo nābhimukhyādi tasya vā ||
ŚlōVā.SBP.75ab: tasmād utpādayaty eṣa yato ’rthaviṣayā matim
ŚlōVā.SBP.75cd: tena tadviṣayaḥ śabda iti dharmatvakalpanā ||
ŚlōVā.SBP.76ab: tatra vācakatāyāṃ ca siddhāyāṃ pakṣadharmatā
ŚlōVā.SBP.76cd: na pratītyaṅgatāṃ gacchen na caivam anumānatā ||
ŚlōVā.SBP.77ab: gamakatāc ca dharmatvaṃ dharmatvād gamako yadi
ŚlōVā.SBP.77cd: syād anyonyāśrayatvaṃ hi tasmān naiṣāpi kalpanā ||
ŚlōVā.SBP.78ab: na cāgṛhītasambandhāḥ svarūpavyatirekataḥ
ŚlōVā.SBP.78cd: śabdaṃ jānanti yenātra pakṣadharmamatir bhavet ||
ŚlōVā.SBP.79ab: na ca svarūpamātreṇa dhūmādeḥ pakṣadharmatā
ŚlōVā.SBP.79cd: na cāpi pūrvasambandham apekṣyaiṣā prasajyate ||
ŚlōVā.SBP.80ab: dhūmavān ayam ity evam apūrvasyāpi jāyate
ŚlōVā.SBP.80cd: pakṣadharmamatiḥ, tena bhidyetottaralakṣaṇāt ||
ŚlōVā.SBP.81ab: na tv atra pūrvasambandhād adhikā pakṣadharmatā
ŚlōVā.SBP.81cd: na cārthapratyayāt pūrvam ity anaṅgam iyaṃ bhavet ||
ŚlōVā.SBP.82ab: na ca dharmī gṛhīto ’tra yena taddharmatā bhavet
ŚlōVā.SBP.82cd: parvatādir yathā deśaḥ prāgdharmatvāvadhāraṇāt ||
ŚlōVā.SBP.83ab: yaś cātra kathyate dharmī prameyo ’sya sa eva naḥ
ŚlōVā.SBP.83cd: na cānavadhṛte tasmiṃs taddharmatvāvadhāraṇam ||
ŚlōVā.SBP.84ab: prāk sa cet pakṣadharmatvād gṛhītaḥ kiṃ tataḥ param
ŚlōVā.SBP.84cd: paṣadharmādibhir jñātair yena syād anumānitā ||
ŚlōVā.SBP.85ab: anvayo na ca śabdasya prameyeṇa nirūpyate
ŚlōVā.SBP.85cd: vyāpāreṇa hi sarveṣām anvitatvaṃ pratīyate ||
ŚlōVā.SBP.86ab: yatra dhūmo ’sti tatrāgner astitvenānvayaḥ sphuṭaḥ
ŚlōVā.SBP.86cd: na tv evaṃ yatra śabdo ’sti tatrārtho ’stīti niścayaḥ ||
ŚlōVā.SBP.87ab: na tāvat tatra deśe ’sau tatkāle vāvagamyate
ŚlōVā.SBP.87cd: bhaven nityavibhutvāc cet, sarvārtheṣu ca tat samam ||
ŚlōVā.SBP.88ab: tena sarvatra dṛṣṭatvād vyatirekasya cāgateḥ
ŚlōVā.SBP.88cd: sarvaśabdair aśeṣārthapratipattiḥ prasajyate ||
ŚlōVā.SBP.89ab: athaivaṃ deśakālābhyām asatyatvaprakalpane
ŚlōVā.SBP.89cd: vācakapratyayaṃ kaś cid brūyād arthadhiyānvitam ||
ŚlōVā.SBP.90ab: naivam apy asti dṛṣṭo hi vināpy arthadhiyā kva cit
ŚlōVā.SBP.90cd: vācakapratyayo ’smābhir avyutpannanarān prati ||
ŚlōVā.SBP.91ab: dvitīyādiprayoge ca bhaved anvayakalpanā
ŚlōVā.SBP.91cd: śatakṛtvaḥ prayukte ’pi na ca dṛṣṭārthadhīḥ kva cit ||
ŚlōVā.SBP.92ab: nanu ye jñātasambandhās teṣāṃ dṛṣṭo ’nvayaḥ sphuṭaḥ
ŚlōVā.SBP.92cd: yady evam anvayāt pūrvaṃ sambandhaḥ ko ’pi kalpitaḥ ||
ŚlōVā.SBP.93ab: nāṅgam arthadhiyām eṣā bhaved anvayakalpanā
ŚlōVā.SBP.93cd: anvayādhīnajanmatvam anumānasya ca sthitam ||
ŚlōVā.SBP.94ab: jñāte pratītisāmarthye tadvaśād eva jāyate
ŚlōVā.SBP.94cd: paścād anvaya ity eṣa kāraṇaṃ katham ucyate ||
ŚlōVā.SBP.95ab: tasmāt tannirapekṣaiva śabdaśaktiḥ pratīyate
ŚlōVā.SBP.95cd: na ca dhūmānvayāt pūrvaṃ śaktatvam avagamyate ||
ŚlōVā.SBP.96ab: vyatireko ’py avijñātād arthāc chabdadhiyau yadi
ŚlōVā.SBP.96cd: so ’pi paścāt sthitatvena nārthapratyayasādhanam ||
ŚlōVā.SBP.97ab: sambandhaṃ yaṃ tu vakṣyāmastasya nirṇayakāraṇam
ŚlōVā.SBP.97cd: syād anvayo ’tirekaś ca na tv arthādhigamasya tau ||
ŚlōVā.SBP.98ab: tasmād ananumānatvaṃ cābde pratyakṣavad bhavet
ŚlōVā.SBP.98cd: trairūpyarahitatvena tādṛgviṣayavarjanāt ||
ŚlōVā.SBP.99ab: sati cāsya pramāṇatve bhedābhedanirūpanā
ŚlōVā.SBP.99cd: yuktā na tu padajñānāt padārtho ’tra pramīyate ||
ŚlōVā.SBP.100ab: padaṃ prayujyamānaṃ hi caturddhārthe prayujyate
ŚlōVā.SBP.100cd: pratyakṣe ca parokṣe ca jñāte ’jñāte ’pi vā purā ||
ŚlōVā.SBP.101ab: tatra yat pūrvavijñāte pratyakṣe ca prayujyate
ŚlōVā.SBP.101cd: pramite ca prayuktatvād anuvādo ’dhikād vinā ||
ŚlōVā.SBP.102ab: adṛṣṭapūrve tv ajñānaṃ sambandhapratyayo ’pi vā
ŚlōVā.SBP.102cd: sambandho na ca tasyārthaḥ, yo ’rthaḥ sa tv anyagocaraḥ ||
ŚlōVā.SBP.103ab: parokṣe ’nanubhūte ca nābhidheye matir bhavet
ŚlōVā.SBP.103cd: parokṣaś cānubhūtaś ca yas tatra smṛtir iṣyate ||
ŚlōVā.SBP.104ab: pramite ca pravṛttatvāt smṛter nāsti pramāṇatā
ŚlōVā.SBP.104cd: paricchedaphalatvād dhi prāmāṇyam upajāyate ||
ŚlōVā.SBP.105ab: tādātvikaparicchedaphalatvena pramāṇatā
ŚlōVā.SBP.105cd: pratyabhijñānavat kasmāt smṛter api na kalpyate ||
ŚlōVā.SBP.106ab: yāvān pūrvaparicchinnas tāvān evāvadhāryate
ŚlōVā.SBP.106cd: smṛtyā tadanusāreṇa tadāsattve ’sya naiva dhīḥ ||
ŚlōVā.SBP.107ab: padam abhyadhikābhāvāt smārakān na viśiṣyate
ŚlōVā.SBP.107cd: padādhikyaṃ bhavet kiñ cit tatpadasya na gocaraḥ ||
ŚlōVā.SBP.108ab: prāṇam anumānaṃ vā yady api syāt padānmitiḥ
ŚlōVā.SBP.108cd: vākyārthasyāgamārthatvād doṣo nāgamavādinām ||
ŚlōVā.SBP.109ab: vākyārthe tu padārthebhyaḥ sambandhānubhavād ṛte
ŚlōVā.SBP.109cd: buddhir utpadyate tena bhinnā’’sāvakṣabuddhivat ||
ŚlōVā.SBP.110ab: vākyādhikaraṇe cāsya hetoḥ siddhir bhaviṣyati
ŚlōVā.SBP.110cd: sarveṣāṃ ca paroktānāṃ vākyabuddhāvasiddhatā ||
ŚlōVā.SBP.111ab: vākyeṣv adṛṣṭeṣv api sārthakeṣu padārthavinmātratayā pratītim
ŚlōVā.SBP.111cd: dṛṣṭvānumānavyatirekabhītāḥ kliṣṭāḥ padābhedavicāraṇāyām ||


---------------------------------------------------------------------
[autpattikasūtra upamānapariccheda (ump)]

ŚlōVā.UMP.1ab: kīdṛggavaya ityevaṃ pṛṣṭo nāgarikair yadi
ŚlōVā.UMP.1cd: bravītyāraṇyako vākyaṃ yathā gaur gavayas tathā ||
ŚlōVā.UMP.2ab: etasminn upamānatvaṃ prasiddhaṃ śabare punaḥ
ŚlōVā.UMP.2cd: tasyāgamābahirbhāvād anyathaivopavarṇitam ||
ŚlōVā.UMP.3ab: puruṣapratyayenaiva tatrārthaḥ sampratīyate
ŚlōVā.UMP.3cd: tadīyavacanatvena tasmād āgama eva saḥ ||
ŚlōVā.UMP.4ab: sadṛśād upajāyeta yā matiḥ sadṛśāntare
ŚlōVā.UMP.4cd: dhyānādismṛtitulyatvāt sā pramāṇaṃ kathaṃ bhavet ||
ŚlōVā.UMP.5ab: deśakālādibhedena yathānyatra viśiṣyate
ŚlōVā.UMP.5cd: prameyaṃ naivam asty atra nagarasthānusārataḥ ||
ŚlōVā.UMP.6ab: śrutātideśavākyānām āraṇye gavaye matiḥ
ŚlōVā.UMP.6cd: yā sopamānaṃ keṣāñ cid gosādṛśyānurañjitā ||
ŚlōVā.UMP.7ab: pratyakṣo gavayas tāvat sādṛśyasmṛtir atra tu
ŚlōVā.UMP.7cd: nanu sādṛśyayukte ’rthe na smṛtir nendriyād gatiḥ ||
ŚlōVā.UMP.8ab: pūrvavākyārthavijñānān nādhikyaṃ gavaye yadi
ŚlōVā.UMP.8cd: smaraṇād aviśiṣṭatvāt saṅgater na pramāṇatā ||
ŚlōVā.UMP.9ab: atha tv adhikatā kā cit pratyakṣādivaśād bhavet
ŚlōVā.UMP.9cd: yāvaddhīndriyasambandhas tat pratyakṣam iti sthitam ||
ŚlōVā.UMP.10ab: syaryamāṇasya cāṃśasya vivedenāpramāṇatā
ŚlōVā.UMP.10cd: śrutātideśavākyatvaṃ na cātīvopayujyate ||
ŚlōVā.UMP.11ab: ye ’pi hy aśrutatadvākyās teṣām api bhavaty ayam
ŚlōVā.UMP.11cd: pratyakṣadṛṣṭagotvānāṃ vane gavayadarśinām ||
ŚlōVā.UMP.12ab: atha saṃjñānusandhānaṃ teṣāṃ nāstīti varṇyate
ŚlōVā.UMP.12cd: na nāma vastu tat tāvat sarvathā taiḥ pratīyate ||
ŚlōVā.UMP.13ab: na ca śabdārthasambandhaḥ prameyo ’tra tadeṣyate
ŚlōVā.UMP.13cd: sādṛśyāvadhṛte vākye vākyād avagato hy asau ||
ŚlōVā.UMP.14ab: na cāsya pratyabhijñānaṃ punarutpadyate vane
ŚlōVā.UMP.14cd: śaktyor atīndriyatvena smṛtir eva hi seṣyate ||
ŚlōVā.UMP.15ab: śabdānuviddhabodhe ’pi pratyakṣam upapāditam
ŚlōVā.UMP.15cd: tasmāt sādṛśyayuktārthaḥ prameyo ’pūrva ucyatām ||
ŚlōVā.UMP.16ab: vyavasāyātmakatvaṃ tu pratyakṣasya yadeṣyate
ŚlōVā.UMP.16cd: jātyādivat tadā tena sādṛśyaṃ kiṃ na mīyate ||
ŚlōVā.UMP.17ab: pratyakṣābhāsam etat tu nirvikalpakavādinām
ŚlōVā.UMP.17cd: prameyavastvabhāvāc ca nābhipretā pramāṇatā ||
ŚlōVā.UMP.18ab: sādṛśyasyāpi vastutvaṃ na śakyam apabādhitum
ŚlōVā.UMP.18cd: bhūyo ’vayavasāmānyayogo jātyantarasya tat ||
ŚlōVā.UMP.19ab: sadṛśāvayavatvaṃ tu yatra padmadalākṣivat
ŚlōVā.UMP.19cd: tat svāvayavasāmānyabhūmnā teṣā bhaviṣyati ||
ŚlōVā.UMP.20ab: evaṃ jātiguṇadravyakriyāśaktisvadharmataḥ
ŚlōVā.UMP.20cd: ekaikadvitrisāmastyabhedād etasya citratā ||
ŚlōVā.UMP.21ab: na dharmā eva sādṛśyaṃ bhūyastā vā tadāśrayā
ŚlōVā.UMP.21cd: bhūyastvavaddhi jātyādi sadṛśatvena dṛśyate ||
ŚlōVā.UMP.22ab: yamayoḥ katham etac ced, dṛṣṭatvāt kim ihocyate
ŚlōVā.UMP.22cd: kva cid dhi bhūyasām etat kva cid alpīyasām api ||
ŚlōVā.UMP.23ab: naitāvatā viśeṣeṇa vastutvaṃ tasya hīyate
ŚlōVā.UMP.23cd: sāmānyāny api caitāni nāśīnyāśrayanāśataḥ ||
ŚlōVā.UMP.24ab: anantāśrayayogāc ca na nāśo ’nyatra vidyate
ŚlōVā.UMP.24cd: tena sarvaṃ na sāmānyaṃ nityatvena prakalpyate ||
ŚlōVā.UMP.25ab: sāmānyānāṃ na vā nāśaḥ kva cid abhyupagamyate
ŚlōVā.UMP.25cd: sarvasya hy āśrayaḥ kaś cid asti deśāntarādiṣu ||
ŚlōVā.UMP.26ab: teṣāṃ bhūyas tayā cedaṃ sādṛśyam atiricyate
ŚlōVā.UMP.26cd: tāni vyastāni santy evaṃ pratyakṣe ’pi kva cit kva cit ||
ŚlōVā.UMP.27ab: sadṛśāvayavatvaṃ tu yatra nāma pratīyate
ŚlōVā.UMP.27cd: tad apy avayavānāṃ syāt samānavayavāntaraiḥ ||
ŚlōVā.UMP.28ab: evaṃ tāvad yato nāsti parābhedaprakalpanā
ŚlōVā.UMP.28cd: tataḥ paraṃ tu sāmānyaṃ bhavet sādṛśyavarjitam ||
ŚlōVā.UMP.29ab: pradhānānāṃ tu sāmānyaṃ yatraikaṃ sampratīyate
ŚlōVā.UMP.29cd: sa eveti bhavet tatra tadbhede sadṛśatvadhīḥ ||
ŚlōVā.UMP.30ab: citrādau yatra sādṛśyaṃ sāmānyaṃ tatra kiṃ bhavet
ŚlōVā.UMP.30cd: tatrāpi pṛthivīvarṇaviśeṣādisamānatā ||
ŚlōVā.UMP.31ab: rūpagandharasānāṃ ca kasya cit tulyatā kva cit
ŚlōVā.UMP.31cd: nāvaśyaṃ sarvasāmānyāt sādṛśyam upajāyate ||
ŚlōVā.UMP.32ab: pṛthivyādiṣu caiteṣāṃ satām eva svabhāvataḥ
ŚlōVā.UMP.32cd: pariṇāmādibhir vyaktir yathādṛṣṭyavadhāryate ||
ŚlōVā.UMP.33ab: na hi śaktyātmanā kiñ cid asajjama prapadyate
ŚlōVā.UMP.33cd: dharmāṇāṃ na ca nānātvam, asti cāvāntararasthitiḥ ||
ŚlōVā.UMP.34ab: vastutve sati cāsyaivaṃ sambandhasya ca cakṣuṣā
ŚlōVā.UMP.34cd: dvayor ekatra vā dṛṣṭeḥ pratyakṣatvaṃ na vāryate ||
ŚlōVā.UMP.35ab: sāmānyavac ca sādṛśyam ekaikatra samāpte
ŚlōVā.UMP.35cd: pratiyoginyadṛṣṭe ’pi tasmāt tadupapadyate ||
ŚlōVā.UMP.36ab: tatra yady api gāṃ smṛtvā tadbhānam upajāyate
ŚlōVā.UMP.36cd: sannidhergavayasthatvād bhaved indriyagocaraḥ ||
ŚlōVā.UMP.37ab: tasmād yat smaryate tat syāt sādṛśyena viśeṣitam
ŚlōVā.UMP.37cd: prameyam upamānasya sādṛśyaṃ vā tadanvatam ||
ŚlōVā.UMP.38ab: pratyakṣeṇāvabuddhe ’pi sādṛśye gavi ca smṛteḥ
ŚlōVā.UMP.38cd: viśiṣṭasyānyato ’siddher upamānanapramāṇatā ||
ŚlōVā.UMP.39ab: pratyakṣe ’pi yathā deśe smaryamāṇe ca pāvake
ŚlōVā.UMP.39cd: viśiṣṭaviṣayatvena nānumānāpramāṇatā ||
ŚlōVā.UMP.40ab: yatra tv asadṛśād eva kalpayitvopajāyate
ŚlōVā.UMP.40cd: sādṛśyapratyayas tatra tadābhāsatvakalpanā ||
ŚlōVā.UMP.41ab: bādhakapratyayāc caiṣā sādṛśyābhāsatā matā
ŚlōVā.UMP.41cd: yathā palālakūṭasya sādṛśyaṃ kuñjarādinā ||
ŚlōVā.UMP.42ab: samīpastho ’pi jānāti sādṛśyaṃ neti tatra hi
ŚlōVā.UMP.42cd: na bādhyate samīpādau yat tu sādṛśyam eva tat ||
ŚlōVā.UMP.43ab: na caitasyānumānatvaṃ pakṣadharmādyasambhavāt
ŚlōVā.UMP.43cd: prāk prameyasya sādṛśyaṃ na dharmatvena gṛhyate ||
ŚlōVā.UMP.44ab: gavaye gṛhyamāṇaṃ ca na gavām anumāpakam
ŚlōVā.UMP.44cd: pratijñārthaikadeśatvād gogatasya na liṅgatā ||
ŚlōVā.UMP.45ab: gavayaś cāpy asambandhān na gor liṅgatvamṛcchati
ŚlōVā.UMP.45cd: sādṛśyaṃ na ca sarveṇa pūrvaṃ dṛṣṭaṃ tadanvayi ||
ŚlōVā.UMP.46ab: ekasminn api dṛṣṭe ’rthe dvitīyaṃ paśyato vane
ŚlōVā.UMP.46cd: sādṛśyena sahaivāsmiṃs tadaivotpadyate matiḥ ||
ŚlōVā.UMP.47ab: śṛṅgitvāder athocyeta sambandhāl liṅgatā gavi
ŚlōVā.UMP.47cd: na, teṣāṃ gavayajñānavyāpāraṃ pratyupakṣayāt ||
ŚlōVā.UMP.48ab: yadi tebhyaḥ pratītiḥ syān niḥsādṛśyaiva sā bhavet
ŚlōVā.UMP.48cd: na gauḥ śṛṅgādisadṛśī sadṛśī gavayena tu ||
ŚlōVā.UMP.49ab: sadṛśapratyayaṃ dṛṣṭvā śṛṅgādipratyayāt param
ŚlōVā.UMP.49cd: gavayapratyayād eva gojñānam upajāyate ||
ŚlōVā.UMP.50ab: sadṛśāvayavatve tu teṣām evopamā bhavet
ŚlōVā.UMP.50cd: na ca śṛṅgādayo yatra tatra gaur anumīyate ||
ŚlōVā.UMP.51ab: itthaṃ cānumimānasya bhrāntajñānaṃ prasajyate
ŚlōVā.UMP.51cd: nagarasthe tu gojñānaṃ smaraṇān nātivartate ||
ŚlōVā.UMP.52ab: bhinnānumānād upameyam uktam, sauryādivākyair asahāyi dṛṣṭam
ŚlōVā.UMP.52cd: sādṛśyato ’gnyādiyutaṃ kathaṃ nu, pratyāyayed ity upayujyate naḥ ||
ŚlōVā.UMP.53ab: pratinidhir api caivaṃ vrīhisādṛśyayogād bhavati tadapacāre yatra nīvārajātau
ŚlōVā.UMP.53cd: tad api phalam abhīṣṭaṃ lakṣaṇasyopamāyāḥ pratikṛtir api gauṇair bodhyate yatra cānyaiḥ ||
ŚlōVā.UMP.54ab: matir api ca tathaiva drāgivotpadyate ’sminn
ŚlōVā.UMP.54cd: itaraviṣayabodhe ’saty apītthaṃ ca bādhaḥ ||


---------------------------------------------------------------------
[autpattikasūtra arthāpattipariccheda (aap)]

ŚlōVā.AAP.1ab: pramāṇaṣaṭkavijñāto yatrārtho nānyathā bhavan
ŚlōVā.AAP.1cd: adṛṣṭaṃ kalpayed anyaṃ sārthāpattirudāhṛtā ||
ŚlōVā.AAP.2ab: dṛṣṭaḥ pañcabhir apy asmād bhedenoktā śrutodbhavā
ŚlōVā.AAP.2cd: pramāṇagrāhiṇītvena yasmāt pūrvavilakṣaṇā ||
ŚlōVā.AAP.3ab: tatra pratyakṣato ’jñātād dāhād dahanaśaktatā
ŚlōVā.AAP.3cd: vahner anumitāt sūrye yānāt tacchaktiyogyatā ||
ŚlōVā.AAP.4ab: śrutārthāpattir atraiva parastād abhidhāsyate
ŚlōVā.AAP.4cd: gavayopamitāyā gos tajjñānagrāhyatā matā ||
ŚlōVā.AAP.5ab: abhidhānaprasidhyartham arthāpattyāvabodhitāt
ŚlōVā.AAP.5cd: śabde bodhakasāmarthyāt tannityatvaprakalpanam ||
ŚlōVā.AAP.6ab: abhidhā nānyathā sidhyed iti vācakaśaktatām
ŚlōVā.AAP.6cd: arthāpattyāvagamyaivaṃ tadananyagateḥ punaḥ ||
ŚlōVā.AAP.7ab: arthāpattyantareṇaiva śabdanityatvaniścayaḥ
ŚlōVā.AAP.7cd: darśanasya parārthatvād ity asminn abhidhāsyate ||
ŚlōVā.AAP.8ab: pramāṇābhāvanirṇītacaitrābhāvaviśeṣitāt
ŚlōVā.AAP.8cd: gehāc caitrabahirbhāvasiddhir yā tv iha darśitā ||
ŚlōVā.AAP.9ab: tāmabhāvotthitāmanyāmarthāpattimudāharat
ŚlōVā.AAP.9cd: pakṣadoṣeṣu cānyāsāmudāharaṇavistaraḥ ||
ŚlōVā.AAP.10ab: abhāvāvagatāccaitrād bahirbhāvasya sūcanam
ŚlōVā.AAP.10cd: pakṣadharmādyanaṅgatvāt bhinnaiṣāpy anumānataḥ ||
ŚlōVā.AAP.11ab: bahirdeśaviśiṣṭe ’rthe deśe vā tadviśeṣite
ŚlōVā.AAP.11cd: prameyo yo gṛhābhāvaḥ pakṣadharmastvasau katham ||
ŚlōVā.AAP.12ab: tadabhāvaviśiṣṭaṃ tu gṛhaṃ dharmo na kasyacit
ŚlōVā.AAP.12cd: gṛhābhāvaviśiṣṭastu tadāsau na pratīyate ||
ŚlōVā.AAP.13ab: gamyate tu gṛhaṃ tatra na ca caitraḥ pratīyate
ŚlōVā.AAP.13cd: na cātrādarśanaṃ heturyathābhāve ’bhidhāsyate ||
ŚlōVā.AAP.14ab: tena veśmanyadṛṣṭatvāditi heturna kalpyate
ŚlōVā.AAP.14cd: adarśanādabhāve ca prameyasyāvadhārite ||
ŚlōVā.AAP.15ab: bahirbhāvamatirnāsau tenādarśanahetukā
ŚlōVā.AAP.15cd: caitrābhāvasya hetutvaṃ gehe ’bhāvaś ca saṃsthitaḥ ||
ŚlōVā.AAP.16ab: pūrvaṃ na cāgṛhītasya dharmiṇaḥ syāt prameyatā
ŚlōVā.AAP.16cd: na cātra bāhyadeśo vā caitro vā gṛhyate purā ||
ŚlōVā.AAP.17ab: nadīpūreṇa yā vṛṣṭir upariṣṭāt pratīyate
ŚlōVā.AAP.17cd: deśe kathamadṛṣṭe tu pakṣadharmatvasambhavaḥ ||
ŚlōVā.AAP.18ab: vṛṣṭimatparadeśatvaṃ nadīpūravato ’tra tu
ŚlōVā.AAP.18cd: deśasya pratipadyante yadvārthāpattireva sā ||
ŚlōVā.AAP.19ab: jīvataś ca gṛhābhāvaḥ pakṣadharmo ’tra kalpyate
ŚlōVā.AAP.19cd: tatsaṃvittir bahirbhāvaṃ na cābudhvopajāyate ||
ŚlōVā.AAP.20ab: agnimattānapekṣā tu dhūmavattā pratīyate
ŚlōVā.AAP.20cd: na tadgrahaṇavelāyām agnyadhīnaṃ hi kiñcana ||
ŚlōVā.AAP.21ab: gṛhābhāvas tu yaḥ śuddho vidyamānatvavarjitaḥ
ŚlōVā.AAP.21cd: sa mṛteṣv api dṛṣṭatvād bahirvṛtter na sādhakaḥ ||
ŚlōVā.AAP.22ab: vidyamānatvasaṃsṛṣṭagṛhābhāvadhiyānayā
ŚlōVā.AAP.22cd: gehād utkālitaś caitro vidyate bahireva hi ||
ŚlōVā.AAP.23ab: gehābhāvatvamātraṃ tu yat svatantraṃ pratīyate
ŚlōVā.AAP.23cd: na tāvatā vahirbhāvaścaitrasyaivāvadhāryate ||
ŚlōVā.AAP.24ab: siddhe sadbhāvavijñāne gehābhāvadhiyātra tu
ŚlōVā.AAP.24cd: gehād utkālitā sattā bahir evāvatiṣṭhate ||
ŚlōVā.AAP.25ab: tenātra nirapekṣasya vyabhicāro mṛtādinā
ŚlōVā.AAP.25cd: yasya tvavyabhicāritvaṃ na tato ’nyat pratīyate ||
ŚlōVā.AAP.26ab: tasmāt pratyakṣato gehe caitrābhāve hyabhāvataḥ
ŚlōVā.AAP.26cd: jñāte yat sattvavijñānaṃ tadevedaṃ bahiḥsthitam ||
ŚlōVā.AAP.27ab: pakṣadharmātmalābhāya bahirbhāvaḥ praveśitaḥ
ŚlōVā.AAP.27cd: tadviśiṣṭo ’numeyaḥ syāt pakṣadharmānvayādibhiḥ ||
ŚlōVā.AAP.28ab: pakṣadharmādivijñānaṃ bahiḥsaṃbodhato yadi
ŚlōVā.AAP.28cd: taiś ca tadbodhato ’vaśyamanyonyāśrayatā bhavet ||
ŚlōVā.AAP.29ab: anyathānupapattau tu prameyānupraveśitā
ŚlōVā.AAP.29cd: tādrūpyeṇaiva vijñānānna doṣaḥ pratighātinaḥ ||
ŚlōVā.AAP.30ab: avinābhāvitā cātra tadaiva parikalpyate
ŚlōVā.AAP.30cd: na prāgavadhṛtetyevaṃ satyapyeṣā na kāraṇam ||
ŚlōVā.AAP.31ab: gṛhābhāvabahirbhāvau na ca dṛṣṭau niyogataḥ
ŚlōVā.AAP.31cd: sāhitye tu pramāṇaṃ ca tayoranyanna vidyate ||
ŚlōVā.AAP.32ab: anyathānupapattyaiva hyekenānyat pratīyate
ŚlōVā.AAP.32cd: tathā na kalpyate taccet sāhitya na pratīyate ||
ŚlōVā.AAP.33ab: tena sambandhavelāyāṃ sambandhyanyataro dhruvam
ŚlōVā.AAP.33cd: arthāpattyāvagantavyaḥ paścādastvanumānatā ||
ŚlōVā.AAP.34ab: gṛhadvāri sthito yastu bahirbhāvaṃ prakalpayet
ŚlōVā.AAP.34cd: yadaikasminnayaṃ deśe na tadānyatra vidyate ||
ŚlōVā.AAP.35ab: tadāpyavidyamānatvaṃ na sarvatra pratīyate
ŚlōVā.AAP.35cd: na caikadeśe nāstitvād vyāptirhetorbhaviṣyati ||
ŚlōVā.AAP.36ab: nanvatrāvidyamānatvaṃ gamyate ’nupalabdhitaḥ
ŚlōVā.AAP.36cd: sā cāpratyatnasādhyatvādekasthasyaiva sidhyati ||
ŚlōVā.AAP.37ab: naitayānupalabdhyātra vastvabhāvaḥ pratīyate
ŚlōVā.AAP.37cd: taddeśāgamanāt sā hi dūrastheṣv asti satsv api ||
ŚlōVā.AAP.38ab: gatvā gatvā tu tān deśān yadyartho nopalabhyate
ŚlōVā.AAP.38cd: tato ’nyakāraṇābhāvādasannityavagamyate ||
ŚlōVā.AAP.39ab: nanu cāgnyādyabhāve ’pi dhṛmādivyatirekiṇām
ŚlōVā.AAP.39cd: taddeśāgamanāt spaṣṭo vyatireko na sidhyati ||
ŚlōVā.AAP.40ab: yasya vastvantarābhāvaḥ prameyas tasya duṣyati
ŚlōVā.AAP.40cd: mama tvadṛṣṭamātreṇa gamakaḥ sahacāriṇaḥ ||
ŚlōVā.AAP.41ab: nanv evam itaratrāpi sambandho ’nupalabdhitaḥ
ŚlōVā.AAP.41cd: caitrābhāvasya bhāvena dṛṣṭatvādupapadyate ||
ŚlōVā.AAP.42ab: sāhitye mitadeśatvād prasiddhe cāgnidhūmayoḥ
ŚlōVā.AAP.42cd: vyatir ekasya cādṛṣṭer gamakatvaṃ prakalpyate ||
ŚlōVā.AAP.43ab: iha sāhityamevedamekasya sahabhāvinaḥ
ŚlōVā.AAP.43cd: anantadeśavartitvān na tāvad upapadyate ||
ŚlōVā.AAP.44ab: nanu deśāntaraṃ śūnyaṃ caitreṇaivaṃ pratīyate
ŚlōVā.AAP.44cd: taddeśavyatigktitvāt samīpasthitadeśavat ||
ŚlōVā.AAP.45ab: viruddhāvyabhicāritvaṃ tadvadeva hi gamyate
ŚlōVā.AAP.45cd: samīpadeśabhinnatvāccaitrādhiṣṭhitadeśavat ||
ŚlōVā.AAP.46ab: puruṣasya tu kārtsnyena yad ekatropalambhanam
ŚlōVā.AAP.46cd: tasyānyathā na siddhiḥ syād ity anyeṣvasya nāstitā ||
ŚlōVā.AAP.47ab: tenārthāpattipūrvatvam atra yatra ca kāraṇe
ŚlōVā.AAP.47cd: kāryādarśanataḥ śakter astitvaṃ saṃpratīyate ||
ŚlōVā.AAP.48ab: kāryasya nanu liṅgatvaṃ na sambandhānapekṣaṇāt
ŚlōVā.AAP.48cd: dṛṣṭvā sambandhitāṃ caiṣā śaktirgamyeta nānyathā ||
ŚlōVā.AAP.49ab: tadarśane tadānīṃ ca pratyakṣāderasambhavāt
ŚlōVā.AAP.49cd: arthāpatteḥ pramāṇatvaṃ trailakṣaṇyād vinā bhavet ||
ŚlōVā.AAP.50ab: anumānādabhinnatvānnoktau jayaparājayau
ŚlōVā.AAP.50cd: vadhyaghātakabhāvena yau sarpanakulādiṣu ||
ŚlōVā.AAP.51ab: pīno divā na bhuṅkte cetyevamādivacaḥśrutau
ŚlōVā.AAP.51cd: rātribhojanavijñānaṃ śrutārthāpattirucyate ||
ŚlōVā.AAP.52ab: tāmarthaviṣayāṃ kecidapare śabdagocarām
ŚlōVā.AAP.52cd: kalpayantyāgamāccaināmabhinnāṃ pratijānate ||
ŚlōVā.AAP.53ab: prāyaśaś cānayā vede vyavahāro vyavasthitaḥ
ŚlōVā.AAP.53cd: so ’vaidikaḥ prasajyeta yadyeṣā bhidyate tataḥ ||
ŚlōVā.AAP.54ab: vacanasya śrutasyaiva so ’pyarthaḥ kaiścidāśritaḥ
ŚlōVā.AAP.54cd: tadarthopaplutasyānyairiṣṭo vākyāntarasya tu ||
ŚlōVā.AAP.55ab: na tāvac chrūyamāṇasya vacaso ’rtho ’yam iṣyate
ŚlōVā.AAP.55cd: na hy anekārthatā yuktā vākye vācakatā tathā ||
ŚlōVā.AAP.56ab: padārthānvayarūpeṇa vākyārtho hi pratīyate
ŚlōVā.AAP.56cd: na rātryādipadārthaś ca divāvākyena gamyate ||
ŚlōVā.AAP.57ab: na divādipadārthānāṃ saṃsargo rātribhojanam
ŚlōVā.AAP.57cd: na bhedo yena tad vākyaṃ tasya syāt pratipādakam ||
ŚlōVā.AAP.58ab: anyārthavyāpṛtatvāc ca na dvitīyārthakalpanā
ŚlōVā.AAP.58cd: tasmād vākyāntareṇāyaṃ buddhisthena pratīyate ||
ŚlōVā.AAP.59ab: tasya cāgamikatve ’pi yat tad vākyaṃ pratīyate
ŚlōVā.AAP.59cd: pramāṇaṃ tasya vaktavyaṃ pratyakṣādiṣu yad bhavet ||
ŚlōVā.AAP.60ab: na tvanuccārite vākye pratyakṣaṃ tāvadiṣyate
ŚlōVā.AAP.60cd: nānumānaṃ na cedaṃ hi dṛṣṭaṃ tena saha kvacit ||
ŚlōVā.AAP.61ab: yadi tvanupalabdhe ’pi sambandhe liṅgateṣyate
ŚlōVā.AAP.61cd: taduccāraṇamātreṇa sarvavākyamitirbhavet ||
ŚlōVā.AAP.62ab: na cārthāpattigamyāni sarvaiḥ sarvavacāṃsi hi
ŚlōVā.AAP.62cd: sambaddhānyupalabdhāni yena teṣvanumā bhavet ||
ŚlōVā.AAP.63ab: na ca sattānumānena viśeṣo vānumīyate
ŚlōVā.AAP.63cd: iha vākyaviśeṣasya sattaiva tv avagamyate ||
ŚlōVā.AAP.64ab: pūrvasiddhaḥ-svatantro ’rthaḥ svatantreṇa viśeṣitaḥ
ŚlōVā.AAP.64cd: dharmādharmaviśiṣṭo ’tra nānumeyaḥ pratīyate ||
ŚlōVā.AAP.65ab: atha śrutasya vākyasya mīyate tadviśiṣṭatā
ŚlōVā.AAP.65cd: tataḥ pakṣo ’bhyupetaḥ syādaprasiddhaviśeṣaṇaḥ ||
ŚlōVā.AAP.66ab: kiṃca liṅgāntarābhāvādetasya yadi liṅgatā
ŚlōVā.AAP.66cd: pratijñārthaukadeśatvaṃ padavatte prasajyate ||
ŚlōVā.AAP.67ab: tadvadeva nivāryātra vacaso dharmadharmitā
ŚlōVā.AAP.67cd: nāgṛhīte hi taddharmo gṛhīte nānumeyatā ||
ŚlōVā.AAP.68ab: kriyākārakasambandhāt ṛte nāsti tu dharmatā
ŚlōVā.AAP.68cd: avācakatayā caitanna dharmo viṣayātmanā ||
ŚlōVā.AAP.69ab: pratīter vācakatvaṃ cet prasaktānekaśaktitā
ŚlōVā.AAP.69cd: anumāviṣayotthaṃ ced dharmatvaṃ niṣphalaṃ bhavet ||
ŚlōVā.AAP.70ab: padārthair api tad vākyaṃ nāsambandhāt pratīyate
ŚlōVā.AAP.70cd: sāmānyānyanyathāsiddherviśeṣaṃ gamayanti hi ||
ŚlōVā.AAP.71ab: na tu vākyāntareṇaiṣāṃ vinā kiṃcin na sidhyati
ŚlōVā.AAP.71cd: na cāpyanyaḥ prakāro ’sti tena vākyena saṅgatau ||
ŚlōVā.AAP.72ab: athaitad vāci kalpyeta vākyamanyat tathaiva ca
ŚlōVā.AAP.72cd: prasaṅgāt tatra dūre ’pi nāsambandhāt pramucyate ||
ŚlōVā.AAP.73ab: tataś ca prathamād eva varaṃ jñātumasaṅgatāt
ŚlōVā.AAP.73cd: anvayavyatirekau ca pratiṣedhyau pade yathā ||
ŚlōVā.AAP.74ab: śrutavākyena sādṛśyaṃ nāśrutasyāsti kiñcana
ŚlōVā.AAP.74cd: tasmād anupamānatvam arthasyāpy anayā diśā ||
ŚlōVā.AAP.75ab: upamānatvaliṅgena vākyaṃ prati nivārite
ŚlōVā.AAP.75cd: arthe ’pi caivam eva syāt tasmāt pūvaṣvasambhavaḥ ||
ŚlōVā.AAP.76ab: ataḥ śrutasya vākyasya yadarthapratipādanam
ŚlōVā.AAP.76cd: tadātmalābha eva syād vinā nety etad iṣyate ||
ŚlōVā.AAP.77ab: etadarthād vinā nāyamityarthaḥ kiṃ na kalpyate
ŚlōVā.AAP.77cd: vākyārthavac ca kiṃ nāyamāgamārthaḥ pratīyate ||
ŚlōVā.AAP.78ab: savikalpakavijñānaiḥ śabdaḥ pūrvaṃ pratīyate
ŚlōVā.AAP.78cd: labdhaprayojane vākye paraṃ nāgamikaṃ ca naḥ ||
ŚlōVā.AAP.79ab: nanu cāsati sambandhe sati vānavadhārite
ŚlōVā.AAP.79cd: gamyajñānam idaṃ vākyaṃ prasajyetāpramāṇakam ||
ŚlōVā.AAP.80ab: sambandhasya pramāṇatvaṃ sthitaṃ kiñceśvarājñayā
ŚlōVā.AAP.80cd: pratyakṣasya pramāṇatvaṃ kathaṃ vā saṅgatervinā ||
ŚlōVā.AAP.81ab: astīndriyārthasambandhastatra cennānapekṣaṇāt
ŚlōVā.AAP.81cd: na hi pratyakṣavelāyāṃ sarveṇāsau nirūpyate ||
ŚlōVā.AAP.82ab: yenāpi tu nirūpyeta paścādanubhavādasau
ŚlōVā.AAP.82cd: na syādeva pramāṇāṅgamasatā tulya eva saḥ ||
ŚlōVā.AAP.83ab: aprāpyakāriṇī yeṣāṃ cakṣuḥśrotre ca te yathā
ŚlōVā.AAP.83cd: tajjñānasya pramāṇatvamicchantyevaṃ bhaviṣyati ||
ŚlōVā.AAP.84ab: tasmādasattve sattve vā sambandhasya yadeva naḥ
ŚlōVā.AAP.84cd: jāyetābhaṅguraṃ jñānaṃ tasyaiva syāt pramāṇatā ||
ŚlōVā.AAP.85ab: na cāpyasyāḥ pramāṇatve kaścid vipratipadyate
ŚlōVā.AAP.85cd: bhedābhede visaṃvādaḥ kṛtastatra ca nirṇayaḥ ||
ŚlōVā.AAP.86ab: ṛte yatra tu sambandhād buddhireva na jāyate
ŚlōVā.AAP.86cd: tatra kiṃ kriyatāṃ so ’pi prāmāṇye naiva kāraṇam ||
ŚlōVā.AAP.87ab: smṛtyā śrutiryā parikalpyate ’smin liṅgādibhiryā viniyojikā ca
ŚlōVā.AAP.87cd: phalādibhiryat paripūraṇaṃ ca sambandhadṛk tatra na kācidasti ||
ŚlōVā.AAP.88ab: tat sarvamityādyasamañjasaṃ syā- nnacediyaṃ syādanumānato ’nyā
ŚlōVā.AAP.88cd: evaṃsvabhāvāpyanumānaśabdaṃ labheta cedasti yathepsitaṃ naḥ ||


---------------------------------------------------------------------
[autpattikasūtra abhāvapariccheda (abh)]

ŚlōVā.ABH.1ab: pramāṇapañcakaṃ yatra vasturūpe na jāyate
ŚlōVā.ABH.1cd: vastusattāvabodhārthaṃ tatrābhāvapramāṇatā ||
ŚlōVā.ABH.2ab: vastvasaṅkarasiddhiś ca tatprāmāṇyasamāśrayā
ŚlōVā.ABH.2cd: kṣīre dadhyādi yan nāsti prāgabhāvaḥ sa ucyate ||
ŚlōVā.ABH.3ab: nāstitā payaso dadhni pradhvaṃsābhāva iṣyate
ŚlōVā.ABH.3cd: gavi yo ’śvādyabhāvas tu so ’nyonyābhāva ucyate ||
ŚlōVā.ABH.4ab: śiraso ’vayavā nimnā vṛddhikāṭhinyavarjitāḥ
ŚlōVā.ABH.4cd: śaśaśṛṅgādirūpeṇa so ’tyantābhāva ucyate ||
ŚlōVā.ABH.5ab: kṣīre dadhi bhaved evaṃ dadhni kṣīraṃ ghaṭe paṭaḥ
ŚlōVā.ABH.5cd: śaśe śṛṅgaṃ pṛthivyādau caitanyaṃ mūrtir ātmani ||
ŚlōVā.ABH.6ab: apsu gandho rasaś cāgnau vāyau rūpeṇa tau saha
ŚlōVā.ABH.6cd: vyomni saṃsparśitā te ca na ced asya pramāṇatā ||
ŚlōVā.ABH.7ab: na ca syād vyavahāro ’yaṃ kāraṇādivibhāgataḥ
ŚlōVā.ABH.7cd: prāgabhāvādibhedena nābhāvo bhidyate yadi ||
ŚlōVā.ABH.8ab: na cāvastuna ete syur bhedās tenāsya vastutā
ŚlōVā.ABH.8cd: kāryādīnām abhāvaḥ ko yo ’bhāvaḥ kāraṇāditaḥ ||
ŚlōVā.ABH.9ab: yadvānuvṛttivyāvṛttibuddhigrāhyo yatas tv ayam
ŚlōVā.ABH.9cd: tasmād gavādivad vastu, prameyatvāc ca gamyate ||
ŚlōVā.ABH.10ab: na caupacārikatvaṃ vā bhrāntir vāpi yadṛcchayā
ŚlōVā.ABH.10cd: bhavaty ato na sāmānyaviśeṣātmakatā mṛṣā ||
ŚlōVā.ABH.11ab: pratyakṣāder anutpattiḥ pramāṇābhāva ucyate
ŚlōVā.ABH.11cd: sātmanaḥ pariṇāmo vā vijñānaṃ vākyavastuni ||
ŚlōVā.ABH.12ab: svarūpapararūpābhyāṃ nityaṃ sadasadātmake
ŚlōVā.ABH.12cd: vastuni jñāyate kaiś cid rūpaṃ kiñ cit kadā cana ||
ŚlōVā.ABH.13ab: yasya yatra yadodbhūtir jighṛkṣā vopajāyate
ŚlōVā.ABH.13cd: cetyate ’nubhavas tasy tena ca vyapadiśyate ||
ŚlōVā.ABH.14ab: tasyopakārakatvena varttate ’śastadetaraḥ
ŚlōVā.ABH.14cd: ubhayor api saṃvittāv ubhayānugamo ’sti hi ||
ŚlōVā.ABH.15ab: ayam eveti yo hy eṣa bhāve bhavati nirṇayaḥ
ŚlōVā.ABH.15cd: naiṣa vastvantarābhāvasaṃvittyanugamād ṛte ||
ŚlōVā.ABH.16ab: nāstīty api ca saṃvittir na vastvanugamād ṛte
ŚlōVā.ABH.16cd: jñānaṃ na jāyate kiñ cid upaṣṭambhanavarjitam ||
ŚlōVā.ABH.17ab: pratyakṣādyavatāras tu bhāvāṃśo gṛhyate yadā
ŚlōVā.ABH.17cd: vyāpāras tadanutpatter abhāvāṃśe jighṛkṣite ||
ŚlōVā.ABH.18ab: na tāvad indriyair eṣā nāstīty utpadyate matiḥ
ŚlōVā.ABH.18cd: bhāvāṃśenaiva saṃyogo yogyatvādindriyasya hi ||
ŚlōVā.ABH.19ab: nanu bhāvād abhinnatvāt samprayogo ’sti tena ca
ŚlōVā.ABH.19cd: na hy atyantam abhedo ’sti rūpādivad ihāpi naḥ ||
ŚlōVā.ABH.20ab: dharmayor bheda iṣṭo hi dharmyabhede ’pi naḥ sthite
ŚlōVā.ABH.20cd: udbhavābhibhavātmatvād grahaṇaṃ cāvatiṣṭhate ||
ŚlōVā.ABH.21ab: idam eva nimittaṃ ca vivekasya pratīyate
ŚlōVā.ABH.21cd: bhāvābhāvadhiyor akṣaiḥ sambandho ’kṣānapekṣaṇam ||
ŚlōVā.ABH.22ab: rūpāder api bhedaṃ ca ke cid grāhakabhedataḥ
ŚlōVā.ABH.22cd: varṇayanti yathaikasya puṃsaḥ putrādirūpatām ||
ŚlōVā.ABH.23ab: buddhimātrakṛto bhedo rūpādau nityam eva hi
ŚlōVā.ABH.23cd: na ca deśādyabhinnānāṃ samudāyāvakalanā ||
ŚlōVā.ABH.24ab: sadguṇadravyarūpeṇa rūpāder ekateṣyate
ŚlōVā.ABH.24cd: svarūpāpekṣayā caiṣāṃ parasparavibhinnatā ||
ŚlōVā.ABH.25ab: yadi tadvadapekṣātra na syād bhedo ’tra naiva hi
ŚlōVā.ABH.25cd: sadsadrūpatā buddher bhaved anyataratra naḥ ||
ŚlōVā.ABH.26ab: tatsambandhe sad ityevaṃ tadrūpatvaṃ pratīyate
ŚlōVā.ABH.26cd: nāsty atredam itīdaṃ tu tadasaṃyogahetukam ||
ŚlōVā.ABH.27ab: gṛhītvā vastusadbhāvaṃ smṛtvā ca pratiyoginam
ŚlōVā.ABH.27cd: mānasaṃ nāstitājñānaṃ jāyate ’kṣānapekṣaṇāt ||
ŚlōVā.ABH.28ab: svarūpamātraṃ dṛṣṭvāpi paścāt kiñ cit smarann api
ŚlōVā.ABH.28cd: tatrānyanāstitāṃ pṛṣṭas tadaiva pratipadyate ||
ŚlōVā.ABH.29ab: na cāpy atrānumānatvaṃ liṅgābhāvāt pratīyate
ŚlōVā.ABH.29cd: bhāvāṃśo nanu liṅgaṃ syāt, tadānīṃ nājighṛkṣaṇāt ||
ŚlōVā.ABH.30ab: abhāvāvagater janma bhāvāṃśe hy ajighṛkṣite
ŚlōVā.ABH.30cd: tasmin pratīyamāne tu nābhāve jāyate matiḥ ||
ŚlōVā.ABH.31ab: na caiṣa prakṣadharmatvaṃ padavat pratipadyate
ŚlōVā.ABH.31cd: saha sarvair abhāvaiś ca bhāvo naikāntato gataḥ ||
ŚlōVā.ABH.32ab: kva cid bhāve ’pi sadbhāvo jñāto yasya kadā cana
ŚlōVā.ABH.32cd: tasyābhāvo ’pi tatraiva kadā cid avagamyate ||
ŚlōVā.ABH.33ab: yatrāpy adṛṣṭapūrvatvaṃ yadabhāvasya tatra ca
ŚlōVā.ABH.33cd: tadabhāvamatir dṛṣṭā sambandhe ’kṣānapekṣayā ||
ŚlōVā.ABH.34ab: kasya cid yadi bhāvasya syād abhāvena kena cit
ŚlōVā.ABH.34cd: sambandhadarśanam, tatra sarvamānaṃ prasajyate ||
ŚlōVā.ABH.35ab: gṛhīte ’pi ca bhāvāṃśe naivābhāve ’nyavastunaḥ
ŚlōVā.ABH.35cd: sarvatra matir ityevaṃ vyabhicārād aliṅgatā ||
ŚlōVā.ABH.36ab: sambandhe gṛhyamāṇe ca sambandhigrahaṇaṃ dhruvam
ŚlōVā.ABH.36cd: tatrābhāvamatiḥ kena pramāṇopajāyate ||
ŚlōVā.ABH.37ab: tadānīṃ na hi liṅgena sambandhigrahaṇaṃ bhavet
ŚlōVā.ABH.37cd: tatrāvaśyam abhāvasya pramāṇāntarato gatiḥ ||
ŚlōVā.ABH.38ab: pratyakṣāder anutpattir na tu liṅgaṃ bhaviṣyati
ŚlōVā.ABH.38cd: na viśeṣaṇasambandhas tasyāḥ sāmānyato bhavet ||
ŚlōVā.ABH.39ab: na cāpy abhāvasāmānye pramāṇam upajāyate
ŚlōVā.ABH.39cd: vyabhicārād viśeṣās tu pratīyeran kathaṃ tayā ||
ŚlōVā.ABH.40ab: na cānavagataṃ liṅgaṃ gṛhyate ced asāv api
ŚlōVā.ABH.40cd: abhāvatvād abhāvena gṛhyetānyena hetunā ||
ŚlōVā.ABH.41ab: sa cānyena grahītavyo nāgṛhīte hi liṅgatā
ŚlōVā.ABH.41cd: tadgṛhītir hi liṅgena syād anyenety anantatā ||
ŚlōVā.ABH.42ab: liṅgābhāve tathaiva syād anavastheyam ity ataḥ
ŚlōVā.ABH.42cd: kvāpy asya syāt pramāṇatvaṃ liṅgatvena vinā dhruvam ||
ŚlōVā.ABH.43ab: nāstīti dhīḥ phalaṃ caiṣā pratyakṣāder ajanmanaḥ
ŚlōVā.ABH.43cd: tasyaiva ca pramāṇatvam ānantaryāt pratīyate ||
ŚlōVā.ABH.44ab: trilakṣaṇena yā buddhir janyate sānumeṣyate
ŚlōVā.ABH.44cd: na cānutpattirūpasya kāraṇāpekṣitā kva cit ||
ŚlōVā.ABH.45ab: mānaṃ katham abhāvaś cet, prameyaṃ cāsya kīdṛśam
ŚlōVā.ABH.45cd: meyo yadvadabhavo hi mānam apy evam iṣyatām ||
ŚlōVā.ABH.46ab: bhāvātmake tathā meye nābhāvasya pramāṇatā
ŚlōVā.ABH.46cd: tathābhāvaprameye ’pi na bhāvasya pramāṇatā ||
ŚlōVā.ABH.47ab: bhāvātmakasya mānatvaṃ na ca rājājñayā sthitam
ŚlōVā.ABH.47cd: paricchedaphalatvād dhi prāmāṇyaṃ syād dvayor api ||
ŚlōVā.ABH.48ab: yadi cāsya pramāṇatvam abhāvatvena neṣyate
ŚlōVā.ABH.48cd: vastunaḥ kāraṇatvaṃ hi dṛṣṭam ity abhimānitā ||
ŚlōVā.ABH.49ab: na liṅgatvaprameyatve bhavetāṃ tadvad eva hi
ŚlōVā.ABH.49cd: tathā sati ca pūrvokto vyavahāro na sidhyati ||
ŚlōVā.ABH.50ab: pramāṇānām anutpatter nābhāvasyāpi dharmatā
ŚlōVā.ABH.50cd: yatrābhāvo ’sti tenāsyāḥ sambandho naiva vidyate ||
ŚlōVā.ABH.51ab: yo na sannihitas tatra tasya dharmo bhaved iyam
ŚlōVā.ABH.51cd: na ca tasya prameyatvaṃ dharmadharmitvavarjanāt ||
ŚlōVā.ABH.52ab: abhāvena tu sambandho bhavet tadviṣayatvataḥ
ŚlōVā.ABH.52cd: tajjānād viṣayatvaṃ ca jñāne meyaṃ na vidyate ||
ŚlōVā.ABH.53ab: saṃyogasamavāyādisambandho naiva vidyate
ŚlōVā.ABH.53cd: nāgṛhīte hi dharmatvaṃ gṛhīte siddhasādhanam ||
ŚlōVā.ABH.54ab: abhāvaśabdavācyatvāt pratyakṣādeś ca bhidyate
ŚlōVā.ABH.54cd: pramāṇānām abhāvo hi prameyāṇām abhāvavat ||
ŚlōVā.ABH.55ab: abhāvo vā pramāṇena svānurūpeṇa mīyate
ŚlōVā.ABH.55cd: prameyatvād yathā bhāvas tasmād bhāvātmakāt pṛthak ||
ŚlōVā.ABH.56ab: karmāṇi sarvāṇi phalaiḥ samastaiḥ sarvair yathāvac ca yadaṅgakāṇḍaiḥ
ŚlōVā.ABH.56cd: na saṅgatānīha parasparaṃ ca nāṅgaṃ tadetat prabhavaṃ kratūnām ||
ŚlōVā.ABH.57ab: yuktyāgamābhyām iti tarkito ’yaṃ pramāṇaṣaṭkaṃ pravibhajya bhāṣye
ŚlōVā.ABH.57cd: tato ’dhikaṃ yad dvayam iṣṭam anyair bhedo na tasyety api siddham etat ||
ŚlōVā.ABH.58ab: iha bhavati śatādau sambhavādyāsahasrānmatir aviyutabhāvāt sānumānād abhinnā
ŚlōVā.ABH.58cd: jagati bahu na tathyaṃ nityam aitihyam uktaṃ bhavati tu yadi satyaṃ nāgamād bhidyate tat ||


---------------------------------------------------------------------
[autpattikasūtra citrākṣepavāda (cav)]

ŚlōVā.CAV.1ab: paralokaphalāḥ pūrvam ākṣiptāś codanāḥ paraiḥ
ŚlōVā.CAV.1cd: idānīm aihikākṣepaḥ sūtrakāreṇa codyate ||
ŚlōVā.CAV.2ab: citrāpaśuphalatvādiviṣayāś codaṇā mṛṣā
ŚlōVā.CAV.2cd: pratyakṣādyadhikāre ’pi tair arthāsaṅgatir yataḥ ||
ŚlōVā.CAV.3ab: yadīdṛk tanmṛṣā dṛṣṭaṃ vipralipsor yathā vacaḥ
ŚlōVā.CAV.3cd: nadītīre phalānīti tatrādṛśyāni tāni cet ||
ŚlōVā.CAV.4ab: na vā paśuphalā citrā svakāle tadadānaḥ
ŚlōVā.CAV.4cd: snānabhujyādivat te ’pi tatsādhyā na bhavanti vā ||
ŚlōVā.CAV.5ab: tadutpattāvasadbhāvāt svarge tṛptisukhādivat
ŚlōVā.CAV.5cd: vaidharmyeṇobhayatrāpi bhavetāṃ sukham ardane ||
ŚlōVā.CAV.6ab: ānantaryam ayuktaṃ cet, na sāmarthyāvabodhanāt
ŚlōVā.CAV.6cd: śabdaikadeśabhūtena tena tat pratipāditam ||
ŚlōVā.CAV.7ab: kālāntarānupādānāt karmasvābhāvyato ’pi ca
ŚlōVā.CAV.7cd: codyamānasya citrāder ānantaryaṃ viśeṣaṇam ||
ŚlōVā.CAV.8ab: atra tāvadasaṃvādo virodhaś cottarasya tu
ŚlōVā.CAV.8cd: svargayānaviruddho hi bhasmībhāvo ’tra dṛśyate ||
ŚlōVā.CAV.9ab: yajñāyudhivaco mithyā pratyakṣeṇa virodhataḥ
ŚlōVā.CAV.9cd: sādharmyeṇa śilāvākyaṃ vaidharmyeṇāptabhāṣitam ||
ŚlōVā.CAV.10ab: śarīrād yadi cānyaḥ syān nāsau yajñāyudhī bhavet
ŚlōVā.CAV.10cd: na cāsya yajamānatvaṃ sadbhāvo ’pi ca durlabhaḥ ||
ŚlōVā.CAV.11ab: yadi syād vidhiśabdo ’tra naivādarśanato bhavet
ŚlōVā.CAV.11cd: viśeṣo ’syeti bhedena nopāttaṃ syād idaṃ tataḥ ||
ŚlōVā.CAV.12ab: vidhiśabde bhaviṣyattvaṃ phalasya parikalpya hi
ŚlōVā.CAV.12cd: virodhaparihāraḥ syād vartamāne ’pi nāsty asau ||
ŚlōVā.CAV.13ab: phalaṃ ca na bhaved evaṃ bhasmībhāvād vidhāv api
ŚlōVā.CAV.13cd: tatsāmarthyena yā cānyā kalpanā tāṃ niṣedhati ||
ŚlōVā.CAV.14ab: prāyaś caivamprakāratvam arthavādeṣu dṛśyate
ŚlōVā.CAV.14cd: mantreṣu ceti te sarve pakṣīkāryāḥ prayatnaḥ ||
ŚlōVā.CAV.15ab: evaṃ saty agnihotrādivākyeṣv api mṛṣārthatā
ŚlōVā.CAV.15cd: vedavākyaikadeśatvāc citrādivacaneṣv api ||


---------------------------------------------------------------------
[autpattikasūtra sambandhākṣepavāda (sav)]

ŚlōVā.SAV.1ab: svapakṣasādhanaṃ tāvat na mṛṣā vaidikaṃ vacaḥ
ŚlōVā.SAV.1cd: svārthe vaktranapekṣatvāt padārthapadabuddhivat ||
ŚlōVā.SAV.2ab: tatkṛtaḥ pratyayaḥ samyaṅ nityavākyodbhavatvataḥ
ŚlōVā.SAV.2cd: vākyabuddhivad eva atra pūrvoktāś cāpi hetavaḥ ||
ŚlōVā.SAV.3ab: nityān śabdārthasambandhānāśrityoktena hetunā
ŚlōVā.SAV.3cd: svataḥ prāmāṇyasiddhyartham aprāmāṇye nirkṛte ||
ŚlōVā.SAV.4ab: asambandhodbhavatvena paro mithyātvam abravīt
ŚlōVā.SAV.4cd: sambandho ’sti ca nityaś cety uktam autpattikādinā ||
ŚlōVā.SAV.5ab: mithyā tv asya nirāsārthaṃ tatparair neṣyate dvayam
ŚlōVā.SAV.5cd: naiva cāsty atra sambandhaḥ kṛtako veti vakṣyate ||
ŚlōVā.SAV.6ab: asambhavena śeṣāṇāṃ saṃśleṣaḥ pariśiṣyate
ŚlōVā.SAV.6cd: asminn eva ca sambandhe pratītir laukiko dhruvā ||
ŚlōVā.SAV.7ab: tanniṣedhamataḥ prāha na śabdo ’rthena saṅgataḥ
ŚlōVā.SAV.7cd: taddeśānantarādṛṣṭer vindhyo himavatā yathā ||
ŚlōVā.SAV.8ab: evam artho dvayaṃ vāpi sādhanīyam asaṅgatam
ŚlōVā.SAV.8cd: kṣuretyādi ca siddhyarthahetor uktam athāparaḥ ||
ŚlōVā.SAV.9ab: śaktirūpaṃ gṛhītvāha saṃśleṣo yadi vāryate
ŚlōVā.SAV.9cd: sambandhasiddhasādhyatvam atha sambandhamātrakam ||
ŚlōVā.SAV.10ab: pitāputrādisambandhair anekāntaḥ prasajyate
ŚlōVā.SAV.10cd: ekabhūmyādisambandhād dṛṣṭānte sādhyahīnatā ||
ŚlōVā.SAV.11ab: vācyavācakasambandhaniṣedhe lokabādhanam
ŚlōVā.SAV.11cd: virodhaś ca svavākyena na hi sambandhavarjitaiḥ ||
ŚlōVā.SAV.12ab: pratijñārthaṃ padaiḥ śākyaḥ pratīpādayituṃ paraḥ
ŚlōVā.SAV.12cd: abhidhānakriyāyāṃ hi karmatvaṃ vācyasaṃśritam ||
ŚlōVā.SAV.13ab: śabdānāṃ karaṇatvaṃ vā kartṛtvaṃ vā nirūpitam
ŚlōVā.SAV.13cd: pratipattāv upādānāt sāhitye ca vivakṣite ||
ŚlōVā.SAV.14ab: niyamyate yadekasyāṃ sambandhaḥ so ’rthaśabdayoḥ
ŚlōVā.SAV.14cd: tatra yady apy asambandhaḥ kārakāṇāṃ parasparam ||
ŚlōVā.SAV.15ab: tathāpi yatkriyā tasyām upakāryopakāritā
ŚlōVā.SAV.15cd: sa kriyāsaṅgateḥ paścāt sambandhaḥ kīrtyate tayoḥ ||
ŚlōVā.SAV.16ab: na cātrāpy avinābhāva upayogīti sādhitam
ŚlōVā.SAV.16cd: saṃjñeti gamakatvaṃ cen na tadaṅgam iyaṃ bhavet ||
ŚlōVā.SAV.17ab: gamayantīṃ śrutiṃ dṛṣṭvā kalpyate vyavahārataḥ
ŚlōVā.SAV.17cd: na caiṣā gamayatyarthaṃ sambandhe ’navadhārite ||
ŚlōVā.SAV.18ab: tasmād gamakatā paścād dhūmāder iva jāyate
ŚlōVā.SAV.18cd: sānaṅgaṃ tadvad eva syād neyaṃ dhūmādibhiḥ samā ||
ŚlōVā.SAV.19ab: nirūpite ’vinābhāve tatra tatkāritā hy asau
ŚlōVā.SAV.19cd: gamakatvena pūrvaṃ ca tatra notpadyate matiḥ ||
ŚlōVā.SAV.20ab: iha vācakatāyāḥ prāṅ nāvinābhāvitāmatiḥ
ŚlōVā.SAV.20cd: yad eva ceha sambandhaṃ vṛddhebhyaḥ pratipadyate ||
ŚlōVā.SAV.21ab: tadaiva gamako ’syāyam iti nānyasvarūpataḥ
ŚlōVā.SAV.21cd: kathayanti kva cit tāvad boddhavyo ’smād ayaṃ tv iti ||
ŚlōVā.SAV.22ab: kva cid vācaka ity evaṃ vācyo ’yam iti cocyate
ŚlōVā.SAV.22cd: kva cid uccaritācchabdād dṛṣṭvārthaviṣayāṃ kriyām ||
ŚlōVā.SAV.23ab: keṣāñ cit tatra boddhṛtvam anumānāt pratīyate
ŚlōVā.SAV.23cd: etenāsmād yataḥ śabdād artho ’yam avadhāritaḥ ||
ŚlōVā.SAV.24ab: tena nūnam imau siddhau vācyavācakaśaktikau
ŚlōVā.SAV.24cd: itthaṃ vācakatā siddhā saṅkīrṇāpi tataḥ param ||
ŚlōVā.SAV.25ab: anvayavyatirekābhyāṃ niṣkṛṣṭe ’rthe niyamyate
ŚlōVā.SAV.25cd: bahujātiguṇadravyakarmabhedāvalamvinaḥ ||
ŚlōVā.SAV.26ab: pratyayāt sahasā jātā śrautalākṣaṇikātmakāt
ŚlōVā.SAV.26cd: na lokaḥ kāranābhāvān nirdhārayitum icchati ||
ŚlōVā.SAV.27ab: balābalādisiddhyarthaṃ vākyajñāstu viviñcate
ŚlōVā.SAV.27cd: kakṣāntaritasāmānyaviśeṣeṣu hi durbalaḥ ||
ŚlōVā.SAV.28ab: sāmānyavacanaḥ śabdo jāyate lakṣaṇābālāt
ŚlōVā.SAV.28cd: tenāvaśyaṃ vivektavyaṃ jāyate lakṣaṇābalāt ||
ŚlōVā.SAV.29ab: kiyad vā nityasambandhād abhidheyena lakṣyate
ŚlōVā.SAV.29cd: tatra prayogabāhulyāt tadviśeṣeṣv asatsv api ||
ŚlōVā.SAV.30ab: prayogāt parasāmānye sati vācyaprayogataḥ
ŚlōVā.SAV.30cd: sāsnādyekārthasambandhigotvamātrasya vācakaḥ ||
ŚlōVā.SAV.31ab: gośabda iti vijñānam anvayavyatirekajam
ŚlōVā.SAV.31cd: tasmād gamakataivādau abhidhāyakatā punaḥ ||
ŚlōVā.SAV.32ab: tannimitteti sambandhaḥ saṃjñāsaṃjñitvalakṣaṇaḥ
ŚlōVā.SAV.32cd: sambandhaniyamo ’yaṃ tu yā’’vinābhāvitocyate ||
ŚlōVā.SAV.33ab: sambandhagrahaṇāt pūrva yasmān na gamayaty ataḥ
ŚlōVā.SAV.33cd: gavāder nābhidhāśaktir devadattapade yathā ||
ŚlōVā.SAV.34ab: yathaiva gamakaḥ śabdo vyavahārāt pratīyate
ŚlōVā.SAV.34cd: tathaiva śaktivijñānaṃ tasyopāyo ’vagamyate ||
ŚlōVā.SAV.35ab: svarūpagrahaṇaṃ cāsya yathā vyāpriyate phale
ŚlōVā.SAV.35cd: tathā sambandhivijñānaṃ nāśaktis tatkṛtā bhavet ||
ŚlōVā.SAV.36ab: yatsādhakatamatvena kasya cit kiñ cid ucyate
ŚlōVā.SAV.36cd: tasyānugrāhakāpekṣā na svaśaktivighātinī ||
ŚlōVā.SAV.37ab: na hi tat kāraṇaṃ loke vede vā kiñ cid īdṛśam
ŚlōVā.SAV.37cd: itikartavyatāsādhye yasya nānugrahe ’rthitā ||
ŚlōVā.SAV.38ab: pratyātmaniyatatvāc ca yathaiva karaṇaṃ bhavet
ŚlōVā.SAV.38cd: bāhyāntaravibhāgena kva cit syād vā vivakṣayā ||
ŚlōVā.SAV.39ab: udvigno hy andhakāreṇa kaś cid evaṃ bravīty api
ŚlōVā.SAV.39cd: kiṃ cakṣuṣā mamaitena dṛṣṭaṃ dīpena yanmayā ||
ŚlōVā.SAV.40ab: nityavṛttau tu nāndhānāṃ dṛṣṭir dīpaśatair api
ŚlōVā.SAV.40cd: rūpādidarśane yasmāt tasmāc cakṣuḥ prakāśakam ||
ŚlōVā.SAV.41ab: śarīrātmamanoyogād asādhāraṇātābalāt
ŚlōVā.SAV.41cd: vijñānāsattibhāvāc ca cakṣuḥ kāraṇam iṣyate ||
ŚlōVā.SAV.42ab: tathaivehāpi sambandhajñānam aṅgaṃ prasiddhitaḥ
ŚlōVā.SAV.42cd: gauravāt karaṇatvena mataṃ cet kena vāryate ||
ŚlōVā.SAV.43ab: yathā cakṣur itīdaṃ tu vyabhicāritvam ucyate
ŚlōVā.SAV.43cd: devadatte ’pi cāvyaktāṃ śaktim icchanti yuktitaḥ ||
ŚlōVā.SAV.44ab: prakāśe ’vasthite bāhye nāndho rūpaṃ pratīyate
ŚlōVā.SAV.44cd: phalānantaryataś cāpi cakṣuḥ karaṇam iṣyate ||
ŚlōVā.SAV.45ab: puruṣādhīnavijñānas tebhyaḥ prāganirūpitaḥ
ŚlōVā.SAV.45cd: yaḥ saṃjñāsaṃjñisambandhaḥ sa ceṣṭaś ced dhruvaṃ kṛtaḥ ||
ŚlōVā.SAV.46ab: bhinnadeśādyadhiṣṭhānād yathā rajjughaṭādiṣu
ŚlōVā.SAV.46cd: samaṃ nāsty anayoḥ kiñ cit tenāsaṅgatatā svataḥ ||


---------------------------------------------------------------------
[autpattikasūtra sphoṭavāda (sph)]

ŚlōVā.SPH.1ab: ādhārātmani vijñāte sukham ādheyabodhanam
ŚlōVā.SPH.1cd: tasyaiva tāvat prastāvād atha gaur ity ato ’bravīt ||
ŚlōVā.SPH.2ab: pratyakṣe ’pi visaṃvādo yeṣāṃ kaḥ svayam uttaram
ŚlōVā.SPH.2cd: tebhyo dadyād iti jñātvā vṛddhānāṃ matam abravīt ||
ŚlōVā.SPH.3ab: tatrārthapratyayadvāraṃ kṛtaṃ śabdanirūpaṇam
ŚlōVā.SPH.3cd: yair āsatāṃ tu te tāvat pratyakṣeṇa parīkṣyate ||
ŚlōVā.SPH.4ab: pratyakṣaṃ nāsamarthaṃ nastena cārthe ’vadhārite
ŚlōVā.SPH.4cd: na hetur balavān anyaḥ parīkṣyeta yatas tataḥ ||
ŚlōVā.SPH.5ab: tasmāc chrotraparicchinno yady arthaṃ gamayen na vā
ŚlōVā.SPH.5cd: sarvathā tasya śabdatvaṃ lokasiddhaṃ na hīyate ||
ŚlōVā.SPH.6ab: yadi tv arthagatau śaktir na syād asya tataḥ punaḥ
ŚlōVā.SPH.6cd: vastvantaraṃ prakalpyeta vinā śabdaprasiddhitaḥ ||
ŚlōVā.SPH.7ab: agnyādīn gamayanto ’pi śabdā dhūmādayo na hi
ŚlōVā.SPH.7cd: na vā’’pratyāyakatvāt syād ekavarṇeṣv aśabdatā ||
ŚlōVā.SPH.8ab: na ca prāgarthavijñānāś chotragrāhye na śabdadhīḥ
ŚlōVā.SPH.8cd: na cārthajñānataḥ paścād aśrautre ’pi ca śabdatā ||
ŚlōVā.SPH.9ab: parasparānapekṣāś ca śrotrabuddhyā svarūpataḥ
ŚlōVā.SPH.9cd: varṇā evāvagamyante na pūrvāparavastunī ||
ŚlōVā.SPH.10ab: alpīyasāpi yatnena śabdam uccaritaṃ matiḥ
ŚlōVā.SPH.10cd: yadi vā gṛhṇāti varṇaṃ vā sakalaṃ sphuṭam ||
ŚlōVā.SPH.11ab: pṛthaṅ na copalabhyante varṇasyāvayavāḥ kva cit
ŚlōVā.SPH.11cd: na ca varṇeṣv anusyūtā dṛśyante tantuvat paṭe ||
ŚlōVā.SPH.12ab: teṣām anupalabdheś ca na jñātā liṅgasaṅgatiḥ
ŚlōVā.SPH.12cd: nāgamas tatparaś cāsti nādṛṣṭe copamā kva cit ||
ŚlōVā.SPH.13ab: na cāpy anupapattiḥ syād varṇasyāvayavair vinā
ŚlōVā.SPH.13cd: yathānyāvayavānāṃ hi vināpy avayavāntaraiḥ ||
ŚlōVā.SPH.14ab: pratyakṣeṇāvabuddhaś ca varṇo ’vayavavarjitaḥ
ŚlōVā.SPH.14cd: kiṃ na syād, vyomavac cātra liṅgaṃ tadrahitā matiḥ ||
ŚlōVā.SPH.15ab: tadvac cāsyaikabuddhitvād deśabhede ’py abhinnatā
ŚlōVā.SPH.15cd: nanu bhedamatir na syāt, tavāpy ekatvadhīḥ kutaḥ ||
ŚlōVā.SPH.16ab: sāmānyeṣu mamaikā dhīs tadvyaktiṣu ca bhedadhīḥ
ŚlōVā.SPH.16cd: na hīṣṭaṃ bhedamātraṃ hi na syād ekatvadhīr yataḥ ||
ŚlōVā.SPH.17ab: vyaktes tāvan na sāmānyaṃ bhinnarūpaṃ pratīyate
ŚlōVā.SPH.17cd: varṇeṣv anyatra śabdatvān nānyac ced varṇa eva saḥ ||
ŚlōVā.SPH.18ab: sa eveti matir nāpi sādṛśyam, na ca tat kva cit
ŚlōVā.SPH.18cd: vināvayavasāmānyād varṇeṣv avayavā na ca ||
ŚlōVā.SPH.19ab: pratyakṣaviṣayatvāc ca nānyāpoho ’pi yujyate
ŚlōVā.SPH.19cd: vācakaś cātra liṅgaṃ vā na tadānīṃ pratīyate ||
ŚlōVā.SPH.20ab: gakārādiṣu sāmānyaṃ śabdatvaṃ kalpyate yathā
ŚlōVā.SPH.20cd: gotvaṃ ca śābaleyādau tathaitat kiṃ na kalpyate ||
ŚlōVā.SPH.21ab: śābaleyagakāradīn niṣpannān vyaktirūpataḥ
ŚlōVā.SPH.21cd: sāmānyadhīr na gṛhṇātīty ato jātir apīṣyate ||
ŚlōVā.SPH.22ab: na tu drutādibhede ’pi niṣpannā sampratīyate
ŚlōVā.SPH.22cd: gavyaktyantaravyāvṛttā gavyaktir aparā sphuṭā ||
ŚlōVā.SPH.23ab: tenaikatvena varṇasya buddhir ekopajāyate
ŚlōVā.SPH.23cd: viśeṣabuddhisadbhāvo bhaved vyañjakabhedataḥ ||
ŚlōVā.SPH.24ab: yathaiva tava gatvādi gamyamānaṃ drutādibhiḥ
ŚlōVā.SPH.24cd: viśeṣair api nānekam evaṃ varṇo ’pi no bhavet ||
ŚlōVā.SPH.25ab: tvayāpi vyañjakavyaktibhedād bhedo ’bhyupeyate
ŚlōVā.SPH.25cd: mamāpi vyañjakair nādair bhedabuddhir bhaviṣyati ||
ŚlōVā.SPH.26ab: tena yat prārthyate jāte tad varṇād eva labhyate
ŚlōVā.SPH.26cd: vyaktilabhyaṃ ca nādebhya iti gatvādidhīr yathā ||
ŚlōVā.SPH.27ab: kalpayitvāpi tatpaścād vibhutvaikatvanityatāḥ
ŚlōVā.SPH.27cd: pratyekavṛttitā cāsya bhaveyur mahataḥ śramāt ||
ŚlōVā.SPH.28ab: dvayasiddhas tu varṇātmā nityatvādi yathaiva ca
ŚlōVā.SPH.28cd: kalpitasyeṣyate tadvat siddhasyaivābhyupeyatām ||
ŚlōVā.SPH.29ab: pratyekasamavāye ca kleśo naiva bhaviṣyati
ŚlōVā.SPH.29cd: vyañjaneṣu ca dhībhedo naiva tādṛk pratīyate ||
ŚlōVā.SPH.30ab: dṛśyate ’janurāgeṇa bhedo yo nāma, tatra naḥ
ŚlōVā.SPH.30cd: vivedo ’sty eva na hy eṣa kevalānāṃ pratīyate ||
ŚlōVā.SPH.31ab: akṣv apy evaṃ paropādhir drutādipratyayo yathā
ŚlōVā.SPH.31cd: varṇā’’śritatvād varṇatvavyañjanapratyayo yathā ||
ŚlōVā.SPH.32ab: gakāro ’tyantaniṣkṛṣṭagatvādhāro na gamyate
ŚlōVā.SPH.32cd: gānyabuddhyanirūpyatvāt paraiḥ kalpitagatvavat ||
ŚlōVā.SPH.33ab: avastutvena sādhyatvān niṣedhād dhetusādhyayoḥ
ŚlōVā.SPH.33cd: sapakṣe ’nyatarāsiddhir na doṣāyātra jāyate ||
ŚlōVā.SPH.34ab: varṇatvāc cāpi sādhyo ’yaṃ yakārādivad eva ca
ŚlōVā.SPH.34cd: vyatirekasya cādṛṣṭer nātra dṛṣṭaṃ nirvartakam ||
ŚlōVā.SPH.35ab: gotvādivāraṇe tv eva dṛṣṭabādhaḥ sphuṭo bhavet
ŚlōVā.SPH.35cd: nānyathā hi matis tatra syāt sāmānyaviśeṣayoḥ ||
ŚlōVā.SPH.36ab: na cāpy atraikavastutve bhedo vyañjakabhedataḥ
ŚlōVā.SPH.36cd: na piṇḍavyatirekeṇa vyañjako ’tra dhvanir yathā ||
ŚlōVā.SPH.37ab: piṇḍavyaṅgyaiva gotvādir jātir nityaṃ pratīyate
ŚlōVā.SPH.37cd: tena bhinneṣu piṇḍeṣu jātir ekā pratīyate ||
ŚlōVā.SPH.38ab: nanu yasya dvayaṃ śrotraṃ tasya buddhidvayaṃ bhavet
ŚlōVā.SPH.38cd: bhavato ’tīndriyatvāt tu kathaṃ nādair viśeṣadhīḥ ||
ŚlōVā.SPH.39ab: nādena saṃskṛtāc chrotrād yadā śabdaḥ pratīyate
ŚlōVā.SPH.39cd: tadupaśleṣas tat asya bodhaṃ ke cit pracakṣate ||
ŚlōVā.SPH.40ab: naiva vā grahaṇaṃ teṣāṃ śabde buddhis tu tadvaśāt
ŚlōVā.SPH.40cd: saṃskārānukṛteḥ so ’pi mahatvādyavabudhyate ||
ŚlōVā.SPH.41ab: madhuraṃ tiktarūpeṇa śvetaṃ pītatayā tathā
ŚlōVā.SPH.41cd: gṛhṇanti pittadoṣeṇa viṣayaṃ bhrāntacetasaḥ ||
ŚlōVā.SPH.42ab: tathā vegena dhāvanto nāvyārūḍhāś ca gacchataḥ
ŚlōVā.SPH.42cd: parvatādīn vijānanti bhrameṇa bhramataś ca tān ||
ŚlōVā.SPH.43ab: maṇḍūkavasayāktākṣā vaṃśānuragabuddhibhiḥ
ŚlōVā.SPH.43cd: vyaktyalpatvamahattvābhyāṃ sāmānyaṃ ca tadāśrtayam ||
ŚlōVā.SPH.44ab: gṛhṇanti yadvadetāni nimittagrahaṇād vinā
ŚlōVā.SPH.44cd: vyañjakasthamabudhvaiva vyaṅgye bhrāntir bhaviṣyati ||
ŚlōVā.SPH.45ab: varṇāntaratvam evāhuḥ ke cid dīrghapluptādiṣu
ŚlōVā.SPH.45cd: na hi drutādivat tatra prayoho nāntarīyakaḥ ||
ŚlōVā.SPH.46ab: tathā ca sati sāmānyaṃ triṣvatvaṃ kaiś cid iṣyate
ŚlōVā.SPH.46cd: sāmānyakalpanā tv anyair na yuktety abhidhīyate ||
ŚlōVā.SPH.47ab: atvam ity ucyamānaṃ hi na dīrghaplutayor bhavet
ŚlōVā.SPH.47cd: ātvaṃ na hrasvaplutayos traimātryaṃ na ca pūrvayoḥ ||
ŚlōVā.SPH.48ab: sarvasādhāraṇatvena tad vijñātuṃ na śakyate
ŚlōVā.SPH.48cd: pratyekaṃ śābaleyādirūpe gotvaṃ yathā sphuṭam ||
ŚlōVā.SPH.49ab: avarṇakulaśabdo ’pi sthānasāmyād vanādivat
ŚlōVā.SPH.49cd: samudāyārthavācīti na jātivacano bhavet ||
ŚlōVā.SPH.50ab: svato hrasvādibhedas tu nityavāde virudhyate
ŚlōVā.SPH.50cd: sarvadā yasya sadbhāvaḥ sa kathaṃ mātrikaḥ svayam ||
ŚlōVā.SPH.51ab: tasmād uccāraṇaṃ tasya mātrākālaṃ pratīyate
ŚlōVā.SPH.51cd: dvimātraṃ vā trimātraṃ ā na varṇo mātrikaḥ svaym ||
ŚlōVā.SPH.52ab: dīrghāder nanv anaṅgatvaṃ vācakādharmato bhavet
ŚlōVā.SPH.52cd: itthaṃ pratīyamānāḥ syur varṇā na pratipādakāḥ ||
ŚlōVā.SPH.53ab: yādṛśāt pūrvadṛṣṭo ’sāv artho gamyate tādṛśāt
ŚlōVā.SPH.53cd: bhrāntyā kathaṃ pratītiś cet, nāsāv artham iti prati ||
ŚlōVā.SPH.54ab: yathāśvādijavaḥ puṃsāṃ kāryāṅgatvaṃ prakalpayet
ŚlōVā.SPH.54cd: paradharmo ’pi varṇānāṃ dhvanidharmās tathaiva naḥ ||
ŚlōVā.SPH.55ab: nanu dīrghādyanityatvād anityo vācako bhavet
ŚlōVā.SPH.55cd: ānupūrvīvad evāsya parihāro bhaviṣyati ||
ŚlōVā.SPH.56ab: tathodāttādibhedānāṃ saṃskāravaśagā matiḥ
ŚlōVā.SPH.56cd: teṣāṃ dīrghādivad bhedo na kadā cit pratīyate ||
ŚlōVā.SPH.57ab: tatraikavarṇarūpatve bhedo ’pi syād drutādivat
ŚlōVā.SPH.57cd: nātra varṇāntaravyaktir iva dhvanyantarodbhavaḥ ||
ŚlōVā.SPH.58ab: ta eva mṛdutīvratvaśīghratvādisamanvitāḥ
ŚlōVā.SPH.58cd: abhede cāpi varṇasya dhvanīnāṃ dviprakāratā ||
ŚlōVā.SPH.59ab: ke cit svarūpabodhārthāḥ ke cid bodhānuvartinaḥ
ŚlōVā.SPH.59cd: yugapatkramarūpeṇa saṃskārotpādahetavaḥ ||
ŚlōVā.SPH.60ab: tatra dīrghādibodhaḥ syāt pūrveṣāṃ pracayo yadā
ŚlōVā.SPH.60cd: varṇātmaiva hi kālena tāvatā taiḥ pratīyate ||
ŚlōVā.SPH.61ab: yugapatpracitais taiś ca syād udāttādikalpanā
ŚlōVā.SPH.61cd: pracaye tv itareṣāṃ syād vatibhedo drutādikaḥ ||
ŚlōVā.SPH.62ab: varṇātmanyavabuddhe ’pi tadrūpām eva te matim
ŚlōVā.SPH.62cd: śanair utpādayanti, iti nānyo varṇaḥ pratīyate ||
ŚlōVā.SPH.63ab: vyaktyākṛtikṛto bhedo yady apy ekāntato bhavet
ŚlōVā.SPH.63cd: varṇeṣu jaimineḥ pakṣas tathāpi na virudhyate ||
ŚlōVā.SPH.64ab: nityatvayatnaḥ sarvo ’pi gatvādiṣu bhaviṣyati
ŚlōVā.SPH.64cd: gakārādivacaś caitat teṣv eva na virotsyate ||
ŚlōVā.SPH.65ab: vicchinnayatnavyaṅgyaiś ca nityaiḥ sarvagatair api
ŚlōVā.SPH.65cd: vyatiriktapadārambho varṇair nātropapadyate ||
ŚlōVā.SPH.66ab: anārabdhe ca gośabde gośabdatvaṃ kathaṃ bhavet
ŚlōVā.SPH.66cd: varṇasāmānyavac cāpi na tatkalpanam arhati ||
ŚlōVā.SPH.67ab: varṇātmanām abhedāc ca siddhā sāmānyadhīr api
ŚlōVā.SPH.67cd: samudāyo ’pi tebhyo ’syo vāraṇīyo ’nayā diśā ||
ŚlōVā.SPH.68ab: abhedasamudāyas tu teṣāṃ dharmo na duṣyati
ŚlōVā.SPH.68cd: teṣām asti hi sāmarthyam arthapratyāyanaṃ prati ||
ŚlōVā.SPH.69ab: yāvanto yādṛśo ye ca yadarthapratipādane
ŚlōVā.SPH.69cd: varṇāḥ prajñātasāmarthyāste tathivāvabodhakāḥ ||
ŚlōVā.SPH.70ab: teṣāṃ tu guṇabhūtānām arthapratyāyanaṃ prati
ŚlōVā.SPH.70cd: sāhityam ekakartrādikramaś cāpi vivakṣitaḥ ||
ŚlōVā.SPH.71ab: kartraikatve nimitte ca krame sati niyāmakam
ŚlōVā.SPH.71cd: prayuñjānasya yat pūrvaṃ vṛddhebhyaḥ kramadarśanam ||
ŚlōVā.SPH.72ab: yaugapdyaṃ tv aśakyatvān naiva teṣām ihāśritam
ŚlōVā.SPH.72cd: kartṛbhedaś ca tatra syāt, na caivaṃ dṛśyate ’bhidhā ||
ŚlōVā.SPH.73ab: yugapad dṛśyasāmarthyā naiva śaktāḥ krame yathā
ŚlōVā.SPH.73cd: bhāvās tathā krame śaktā yaugapadye na śaknuyuḥ ||
ŚlōVā.SPH.74ab: dṛṣṭaś ca pūrṇamāsādeḥ kramaḥ saṃhatyakāriṇaḥ
ŚlōVā.SPH.74cd: abhyāsānāṃ ca loke ’pi svādhyāyagrahaṇādiṣu ||
ŚlōVā.SPH.75ab: sādhanāditrayāṇāṃ ca vyāpārasyaikakālatā
ŚlōVā.SPH.75cd: sarvatrāstīti neha syād upālambhaḥ kramaṃ prati ||
ŚlōVā.SPH.76ab: niṣpannā eva dṛśyante vyāpārāḥ sarva eva hi
ŚlōVā.SPH.76cd: sūkṣmā vyāpārabhedās tu dṛśyate na kadā cana ||
ŚlōVā.SPH.77ab: ekasādhanasāṃsthāś ca vyāpārāvayavā yadā
ŚlōVā.SPH.77cd: svarūpato nirīkṣyante yaugapadyam asat tadā ||
ŚlōVā.SPH.78ab: kiṃ punar bahavo bhinnā bhinnasādhanasaṃśritāḥ
ŚlōVā.SPH.78cd: bhaveyur yaugapadyena vyāpārāḥ kramavartinaḥ ||
ŚlōVā.SPH.79ab: yadā tv ādyaparispandād prabhṛtyā phalalābhataḥ
ŚlōVā.SPH.79cd: kriyā pūrvaparībhūtā lakṣyate varttate tadā ||
ŚlōVā.SPH.80ab: tenātrāpi vivakṣātaḥ prabhṛtyā’’rthāvabodhanāt
ŚlōVā.SPH.80cd: sākalyenekṣyamāṇe syād vyāpāre varttamānatā ||
ŚlōVā.SPH.81ab: pratyekaṃ ye punas tatra vyāpārās tannirūpaṇam
ŚlōVā.SPH.81cd: phalāniṣpattito na syān nāstitvaṃ na ca tāvatā ||
ŚlōVā.SPH.82ab: phalānumeyatāyāṃ ca vyāpārasya phalaṃ prati
ŚlōVā.SPH.82cd: kārakāṇāṃ yathāsthānaṃ vyāpāre vartamānatā ||
ŚlōVā.SPH.83ab: avaśyam bhāvinī nityaṃ pratyāsattiś ca kasya cit
ŚlōVā.SPH.83cd: na tāvatā vyapetatvāt itareṣām anaṅgatā ||
ŚlōVā.SPH.84ab: dvyantaraikāntaratvena gakārau kārayor dhruvam
ŚlōVā.SPH.84cd: arthaṃ pratyāyane śaktis tatra sthau gamakau yataḥ ||
ŚlōVā.SPH.85ab: yathā visarjanīyasya vyavadhāne na śaktatā
ŚlōVā.SPH.85cd: tathaivetarayoḥ śaktir ānantarye na vidyate ||
ŚlōVā.SPH.86ab: na ca yatraikaśo ’śaktis tatra sarveṣv aśaktatā
ŚlōVā.SPH.86cd: tathā hy aṅgāni dṛśyante śālyādivahanādiṣu ||
ŚlōVā.SPH.87ab: śaktis tatrāsti kā cid dhi vahane sā samṛddhyate
ŚlōVā.SPH.87cd: saṅghātena tu varṇānāṃ pratyekaṃ kā cidīkṣyate ||
ŚlōVā.SPH.88ab: na hy arthāvayavaḥ kaś cit pratyekaṃ taiḥ pratīyate
ŚlōVā.SPH.88cd: samastasyātha vā kaś cid bodhaleśo ’tra jāyate ||
ŚlōVā.SPH.89ab: rathasyāpi tu yat kāryaṃ śālyādivahanaṃ na tat
ŚlōVā.SPH.89cd: pratyekaṃ dṛśyate kiñ cin manāg api yathehitam ||
ŚlōVā.SPH.90ab: ath a yatkiñcid ucyeta vahane tad ihāpi naḥ
ŚlōVā.SPH.90cd: svātmapratyayahetutvaṃ varṇeṣv arthe ’pi vā kva cit ||
ŚlōVā.SPH.91ab: yasyānavayavaḥ sphoṭo vyajyate varṇabuddhibhiḥ
ŚlōVā.SPH.91cd: so ’pi paryanuyogena vaivaitena vimucyate ||
ŚlōVā.SPH.92ab: tatrāpi prativarṇaṃ hi padasphoṭo na gamyate
ŚlōVā.SPH.92cd: na cāvayavaśo vyaktis tadabhāvān na cātra śrīḥ ||
ŚlōVā.SPH.93ab: pratyekaṃ cāpy aśaktānāṃ samudāye ’py aśaktayā
ŚlōVā.SPH.93cd: tatra yaḥ parihāras te sa no ’trāpi bhaviṣyati ||
ŚlōVā.SPH.94ab: sadbhāvavyatirekau ca tathāvayavavarjanam
ŚlōVā.SPH.94cd: tavādhikaṃ bhavet tasmād yatno ’sāv arthabuddhiṣu ||
ŚlōVā.SPH.95ab: nānyathānupapattiś ca bhaved arthamatiṃ prati
ŚlōVā.SPH.95cd: tad evāsyā nimittaṃ syāj jāyate yadanantaram ||
ŚlōVā.SPH.96ab: sā ca varṇadvayajñāne ’tīte ’ntyajñānataḥ parā
ŚlōVā.SPH.96cd: bhavatītīdṛg evāsyā nimittam avakalpate ||
ŚlōVā.SPH.97ab: vinā saṃskārakalpena tadanantaravṛttitaḥ
ŚlōVā.SPH.97cd: kṛtānugrahasāmarthyo varṇo ’ntyaḥ pratipādakaḥ ||
ŚlōVā.SPH.98ab: eṣa eva tu saṃskāra iti ke cit pracakṣate
ŚlōVā.SPH.98cd: adṛṣṭakalpanātītaṃ tāvan mātraṃ hi dṛśyate ||
ŚlōVā.SPH.99ab: atha vā vāsanaivāstu saṃskāraḥ, sarva eva hi
ŚlōVā.SPH.99cd: dṛḍhajñānagṛhīte ’rthe saṃskāro ’stīti manvate ||
ŚlōVā.SPH.100ab: tasyārthabuddhihetutve visāṃvādo ’sya nirṇaye
ŚlōVā.SPH.100cd: tadbhāvabhāvitāhetur anyatreva pratīyate ||
ŚlōVā.SPH.101ab: saṃskāre niṣpramāṇe tu pūrvavṛttattvakalpanam
ŚlōVā.SPH.101cd: niṣpramāṇakam eveti nānugrahaphalaṃ bhavet ||
ŚlōVā.SPH.102ab: yady api smṛtihetutvaṃ saṃskārasya vyavasthitam
ŚlōVā.SPH.102cd: kāryāntareṣu sāmarthyaṃ na tasya pratiṣidhyate ||
ŚlōVā.SPH.103ab: tena saṃskārasadbhāvo nānenaivaṃ prakalpyate
ŚlōVā.SPH.103cd: tasyārthabuddhihetutvam adṛṣṭaṃ kevalaṃ kṛtam ||
ŚlōVā.SPH.104ab: śabdapakṣe ’pi tac caitad adṛṣṭatvān na mucyate
ŚlōVā.SPH.104cd: kāryabodhanaśaktatvaṃ tulyaṃ saṃskāraśabdayoḥ ||
ŚlōVā.SPH.105ab: kṣīṇārthāpattir evaṃ ca na sphoṭaṃ parikalpayet
ŚlōVā.SPH.105cd: saṃskārakalpanā pūrvam avaśyam bhāvinī hi te ||
ŚlōVā.SPH.106ab: dhvanibhyo ’py aparas tāvan neṣyetārthamatiṃ prati
ŚlōVā.SPH.106cd: te vā yady upalabhyeran varṇāḥ pratyakṣato na ca ||
ŚlōVā.SPH.107ab: varṇānāṃ yaugapadyena yadi cāvaśyam arthitā
ŚlōVā.SPH.107cd: nityatvāt sarvadā tat syān na tu kāraṇatā tathā ||
ŚlōVā.SPH.108ab: itthaṃ kramagṛhītānāṃ yugapad yātha vā parā
ŚlōVā.SPH.108cd: sthitiḥ sā kāraṇaṃ tu syān nityam arthadhiyaṃ prati ||
ŚlōVā.SPH.109ab: yad vā pratyakṣataḥ pūrvaṃ kramajñāneṣu yat param
ŚlōVā.SPH.109cd: samastavarṇavijñānaṃ tadarthajñānakāraṇam ||
ŚlōVā.SPH.110ab: tatra jñāne ca varṇānāṃ yaugapadyaṃ pratīyate
ŚlōVā.SPH.110cd: nāvaśyaṃ yaugapadyena pratyakṣasthena tad bhavet ||
ŚlōVā.SPH.111ab: citrarūpāṃ cā tāṃ buddhiṃ sadasadvarṇagocarām
ŚlōVā.SPH.111cd: ke cid āhur yathā varṇo gṛhyate ’ntaḥ pade pade ||
ŚlōVā.SPH.112ab: antyavarṇe ’pi vijñāte pūrvasaṃskārakāritam
ŚlōVā.SPH.112cd: smaraṇaṃ yaugapadyena sarveṣv anye pracakṣate ||
ŚlōVā.SPH.113ab: sarveṣu caivam artheṣu mānasaṃ sarvavādinām
ŚlōVā.SPH.113cd: iṣṭaṃ samuccayajñānaṃ kramajñāneṣu satsv api ||
ŚlōVā.SPH.114ab: na cet tadābhyupeyeta kramadṛṣṭeṣu naiva hi
ŚlōVā.SPH.114cd: śatādirūpaṃ jāyeta tatsamuccayadarśanam ||
ŚlōVā.SPH.115ab: tena śrotramanobhyāṃ syāt kramād varṇeṣu yady api
ŚlōVā.SPH.115cd: pūrvajñānaṃ parastāt tu yugapat smaraṇaṃ bhavet ||
ŚlōVā.SPH.116ab: tadārūḍhās tato varṇā na dūre ’rthāvabodhanāt
ŚlōVā.SPH.116cd: śabdārthamatis tena laukikair abhidhīyate ||
ŚlōVā.SPH.117ab: citrabuddhyānayā bhrāntyā varṇebhyo vyatirekataḥ
ŚlōVā.SPH.117cd: paścād gaur iti vijñānaṃ pratyakṣaṃ kaiś cid iṣyate ||
ŚlōVā.SPH.118ab: vailakṣaṇyaṃ tu tasyeṣṭam ekaikajñānataḥ sphuṭam
ŚlōVā.SPH.118cd: varṇarūpāvabodhāt tu na tadarthāntaraṃ bhavet ||
ŚlōVā.SPH.119ab: yadi cārthāntaratvaṃ syād ekaikasmād trayasya tat
ŚlōVā.SPH.119cd: varṇatrayaparityāge buddhir nānyatra jāyate ||
ŚlōVā.SPH.120ab: gaur ity ekamatitvaṃ tu naivāsmābhir nivāryate
ŚlōVā.SPH.120cd: tadgrāhyaikārthatābhyāṃ ca śabde syād ekatāmatiḥ ||
ŚlōVā.SPH.121ab: śaidhyād alpāntaratvāc ca gośabde sābhaved api
ŚlōVā.SPH.121cd: devadattādiśabdeṣu sphuṭo bhedaḥ pratīyate ||
ŚlōVā.SPH.122ab: na gauṇaḥ śabda ity evaṃ granthasambandhanaṃ bhavet
ŚlōVā.SPH.122cd: asy akṣareṣu hetutvaṃ tatparaṃ vacanaṃ hi tat ||
ŚlōVā.SPH.123ab: śabdād iti ca hetutvaṃ pañcamyātrābhidhīyate
ŚlōVā.SPH.123cd: bhavatpakṣe ’pi caikāntāj jñānena vyavadhir bhavet ||
ŚlōVā.SPH.124ab: gauṇo ’nyathā prasiddho vā prayujyetānyathā yadi
ŚlōVā.SPH.124cd: na cānyādṛṅnimittatvaṃ kasya cit sampratīyate ||
ŚlōVā.SPH.125ab: svavyāpāravyavāyo hi sarvasminn eva kārake
ŚlōVā.SPH.125cd: dṛṣṭo vyāpāra īdṛk tu śabdasyety avyavetatā ||
ŚlōVā.SPH.126ab: gakārāder yadā cānyo na loke śabda ucyate
ŚlōVā.SPH.126cd: tadā tasmāt pratīte ’rthe śabdād iti kathaṃ bhavet ||
ŚlōVā.SPH.127ab: śabdajñānādisaṃskāravyaktasphoṭakṛte ’tha vā
ŚlōVā.SPH.127cd: pratyaye śabdajanyatvam iti gauṇaṃ prasajyate ||
ŚlōVā.SPH.128ab: saṃskārajananārthaṃ ca na śabdoccāraṇaṃ matam
ŚlōVā.SPH.128cd: arthapratītim uddiśya prayuktasya kramādayam ||
ŚlōVā.SPH.129ab: tasmāt tādarthyataḥ śabdaḥ phalena vyapadiśyate
ŚlōVā.SPH.129cd: samuccayāvabodhe tu vyavadhānaṃ na kena cit ||
ŚlōVā.SPH.130ab: yadi cāpūrvasaṃskāra itikartavyateṣyate
ŚlōVā.SPH.130cd: varṇo ’ntyo gamakas tasya śabdatvān mudhyatā bhavet ||
ŚlōVā.SPH.131ab: varṇā vā dhvanayo vāpi sphoṭaṃ na padavākyayoḥ
ŚlōVā.SPH.131cd: vyañjanti vyañjakatvena yathā dīpaprabhādayaḥ ||
ŚlōVā.SPH.132ab: sattvād ghaṭādivac ceti sādhanāni yathāruci
ŚlōVā.SPH.132cd: laukikavyatirekeṇa kalpite ’rthe bhavanti hi ||
ŚlōVā.SPH.133ab: nārthasya vācakaḥ sphoṭo varṇebhyo vyatirekataḥ
ŚlōVā.SPH.133cd: ghaṭāvivat, na dṛṣṭena virodho dharmasiddhitaḥ ||
ŚlōVā.SPH.134ab: pratiṣedhet tu yo varṇān tajjñānānantarodbhavān
ŚlōVā.SPH.134cd: dṛṣṭabādho bhavet tasya śaśicandraniṣedhavat ||
ŚlōVā.SPH.135ab: varṇotthā vārthadhīreṣā tajjñānānantarodbhavā
ŚlōVā.SPH.135cd: yedṛśī sā tadutthā hi dhūmāder iva bahnidhīḥ ||
ŚlōVā.SPH.136ab: dīpavad vā gakārādir gavādeḥ pratipādakaḥ
ŚlōVā.SPH.136cd: dhruvaṃ pratīyamānatvāt, tatpūrvaṃ pratipādanāt ||
ŚlōVā.SPH.137ab: varṇātiriktaḥ pratiṣidhyamānaḥ padeṣu mandaṃ phalam ādadhāti
ŚlōVā.SPH.137cd: kāryāṇi vākyāvayavāśrayāṇi satyāni katuṃ kṛta eṣa yatnaḥ ||


---------------------------------------------------------------------
[autpattikasūtra ākṛtivāda (akv)]

ŚlōVā.AKV.1ab: ākṛtivyatirikte ’rthe sambandho nityatāsya ca
ŚlōVā.AKV.1cd: na sidhyetām iti jñātvā tadvācyatvam ihocyate ||
ŚlōVā.AKV.2ab: tatsadbhāvaprasiddhyartham atra tāvat prayatyate
ŚlōVā.AKV.2cd: vācyatve vakṣyate yuktir vyaktyā saha balābale ||
ŚlōVā.AKV.3ab: jātim evākṛtiṃ prāhur vyaktir ākriyate yayā
ŚlōVā.AKV.3cd: sāmānyaṃ tac ca piṇḍānām ekabuddhinibandhanam ||
ŚlōVā.AKV.4ab: tannimittaṃ ca yatkiñcit sāmānyaṃ śabdagocaram
ŚlōVā.AKV.4cd: sarva evecchatīty evam avirodho ’tra vādinām ||
ŚlōVā.AKV.5ab: sarvavastuṣu buddhiś ca vyāvṛttyanugamātmikā
ŚlōVā.AKV.5cd: jāyate dvyātmatvena vinā sā ca na siddhyati ||
ŚlōVā.AKV.6ab: viśeṣamātra iṣṭe ca na sāmānyamatir bhavet
ŚlōVā.AKV.6cd: sāmānyamātrabodhe tu nirnimittā viśeṣadhīḥ ||
ŚlōVā.AKV.7ab: na cāpy anyatarā bhrāntir upacāreṇa ceṣyate
ŚlōVā.AKV.7cd: dṛḍhatvāt sarvadā buddher bhrāntis tadbhrāntivādinām ||
ŚlōVā.AKV.8ab: mukhyayoś cāpy adṛṣṭatvān nopacāreṇa kalpanā
ŚlōVā.AKV.8cd: bāhyārthaviṣayatvaṃ ca buddhīnāṃ pratipāditam ||
ŚlōVā.AKV.9ab: anyonyāpekṣitā nityaṃ syāt sāmānyaviśeṣayoḥ
ŚlōVā.AKV.9cd: viśeṣāṇāṃ ca sāmānyaṃ te ca tasya bhavanti hi ||
ŚlōVā.AKV.10ab: nirviśeṣaṃ na sāmānyaṃ bhavec chaśaviṣāṇavat
ŚlōVā.AKV.10cd: sāmānyarahitatvāc ca viśeṣās tadvad eva hi ||
ŚlōVā.AKV.11ab: tadanātmakarūpeṇa hetū vācyāvimau punaḥ
ŚlōVā.AKV.11cd: tena tātyantabhedo ’pi syāt sāmānyaviśeṣayoḥ ||
ŚlōVā.AKV.12ab: sāmānyabuddhiśaktitvaṃ viśeṣeṣv eva yo vadet
ŚlōVā.AKV.12cd: vinā vastvantarāt, tena vācyā śaktis tu kīdṛśī ||
ŚlōVā.AKV.13ab: grāhyā kiṃ vāpy asambodhā bhinnaikā vā tathaiva ca
ŚlōVā.AKV.13cd: gṛhyate yadi saikā ca jātir evānyaśabdikā ||
ŚlōVā.AKV.14ab: bhaven nirviṣayā buddhir yadi śaktir na gṛhyate
ŚlōVā.AKV.14cd: na hi sadbhāvamātreṇa viśayaḥ kaś cid iṣyate ||
ŚlōVā.AKV.15ab: parasparavibhinnatvād viśeṣā naikabuddhibhiḥ
ŚlōVā.AKV.15cd: gṛhyante viṣayāsattvāc chaktiś caiṣāṃ na vidyate ||
ŚlōVā.AKV.16ab: bhinnatve vāpi śaktīnām ekabuddhir na labhyate
ŚlōVā.AKV.16cd: viśeṣaśaktyabhede ca tāvanmātramatir bhavet ||
ŚlōVā.AKV.17ab: bhinnā viśeṣaśaktibhyaḥ sarvatrānugatāpi ca
ŚlōVā.AKV.17cd: pratyekaṃ samavetā ca tasmāj jātir apīṣyatām ||
ŚlōVā.AKV.18ab: tenātmadharmo bhedānām ekadhīviṣayo ’sti naḥ
ŚlōVā.AKV.18cd: sāmānyam ākṛtir jātiḥ śaktir vā so ’bhidhīyatām ||
ŚlōVā.AKV.19ab: nanu bhinne ’pi sattādau sāmānyam iti jāyate
ŚlōVā.AKV.19cd: buddhir vināpi sāmānyād anyasmāt sā kathaṃ bhavet ||
ŚlōVā.AKV.20ab: vanopanyāsatulyo ’yam upanyāsaḥ kṛtas tvayā
ŚlōVā.AKV.20cd: bhrāntitvena hi naitasyā bhrāntir gotvādidhīr api ||
ŚlōVā.AKV.21ab: śabdāt pūrvaṃ hi sarveṣu gavādāv iva naikadhīḥ
ŚlōVā.AKV.21cd: vastutvaṃ cātra sāmānyaṃ dharmaṃ ke cit pracakṣate ||
ŚlōVā.AKV.22ab: evaṃ tu kalpyamāne syāt sāmānyānām anantatā
ŚlōVā.AKV.22cd: punas tena sahānyeṣu sāmānyamatir asti hi ||
ŚlōVā.AKV.23ab: viśeṣeṣv api vastutvāt sāmānyam iti dhīr bhavet
ŚlōVā.AKV.23cd: sattādiṣv iva, ttenaitat sāmānyaṃ nopapadyate ||
ŚlōVā.AKV.24ab: tasmād ekasya bhinneṣu yā vṛttis tannibandhanaḥ
ŚlōVā.AKV.24cd: sāmānyaśabdaḥ sattādāv ekadhīkaraṇena vā ||
ŚlōVā.AKV.25ab: piṇḍeṣv eva ca sāmānyam, nāntarā gṛhyate yataḥ
ŚlōVā.AKV.25cd: na hy ākāśavadicchanti sāmānyaṃ nāma kiñ cana ||
ŚlōVā.AKV.26ab: yad vā sarvagatatve ’pi vyaktiḥ śaktyanurodhataḥ
ŚlōVā.AKV.26cd: śaktiḥ kāryānumeyā hi vyaktidarśanahetukā ||
ŚlōVā.AKV.27ab: tena yatraiva dṛśyeta vyaktiḥ śaktaṃ tad eva tu
ŚlōVā.AKV.27cd: tenaiva ca na sarvāsu vyaktiṣv etat pratīyate ||
ŚlōVā.AKV.28ab: bhinnatve ’pi hi kāsāñ cic chaktiḥ kāś cid aśaktikāḥ
ŚlōVā.AKV.28cd: na ca paryanuyogo ’sti vastuśakteḥ kadā cana ||
ŚlōVā.AKV.29ab: vahnir dahati nākāśaṃ ko ’tra paryanuyujyatām
ŚlōVā.AKV.29cd: na cānyā mṛgyate yuktir yathā sandṛśyate tathā ||
ŚlōVā.AKV.30ab: na hi yuktyantaraṃ nāstīty etaj jñānam anarthakam
ŚlōVā.AKV.30cd: dharmaś cāvyabhicāryasya na mṛgya upalakṣaṇe ||
ŚlōVā.AKV.31ab: nānumānāvagamyaṃ tat, pratyakṣe lakṣaṇena kim
ŚlōVā.AKV.31cd: svābhāvikaś ca sambandho jātivyaktyor na hetumān ||
ŚlōVā.AKV.32ab: tenaitasya prasiddhyarthaṃ nānyat sāmānyam iṣyate
ŚlōVā.AKV.32cd: śaktisiddhivadetasya svabhāvo ’tra na vāryate ||
ŚlōVā.AKV.33ab: yad vā naimittikatve ’pi tāvanmātrapratīkṣaṇāt
ŚlōVā.AKV.33cd: viśeṣeṣv eva labdheṣu keṣu cin nānyavāñchanam ||
ŚlōVā.AKV.34ab: na vyañjantyapare kasmād, yatas teṣu na dṛśyate
ŚlōVā.AKV.34cd: tebhyo ’pi na nivṛttyarthaṃ mṛgyo hetuḥ svabhāvataḥ ||
ŚlōVā.AKV.35ab: sāmānyaṃ nānyadiṣṭaṃ cet tasya vṛtter niyāmakam
ŚlōVā.AKV.35cd: gotvenāpi vinā kasmād gobuddhir na niyamyate ||
ŚlōVā.AKV.36ab: yathā tulye ’pi bhinnatve keṣu cid vṛttyapekṣitā
ŚlōVā.AKV.36cd: gotvāder animitte ’pi tathā buddhir bhaviṣyati ||
ŚlōVā.AKV.37ab: viṣayeṇa hi buddhīnāṃ vinā notpattir iṣyate
ŚlōVā.AKV.37cd: viśeṣād anyad icchanti sāmānyaṃ tena tad dhruvam ||
ŚlōVā.AKV.38ab: tā hi tena vinotpannā mithyāḥ syur viṣayād ṛte
ŚlōVā.AKV.38cd: na tv anyena vinā vṛttiḥ sāmānyasyeha duṣyati ||
ŚlōVā.AKV.39ab: aniṣyamāṇe sāmānye vṛttiḥ śabdānumānayoḥ
ŚlōVā.AKV.39cd: naiva syāt, na hi sambandho bhedair ānantyato bhavet ||
ŚlōVā.AKV.40ab: anubhūtatayā vāsau puruṣasyopayujyate
ŚlōVā.AKV.40cd: jātivyaktyos tu sambandhe nānubhūtyā prayojanam ||
ŚlōVā.AKV.41ab: siddhe viṣayarūpe ca gotvādāv indriyaiḥ punaḥ
ŚlōVā.AKV.41cd: arthāpattyupalabdhā syāc chaktir ekā niyāmikā ||
ŚlōVā.AKV.42ab: na cātmahetum evāsau siddhaṃ bādhitum arhati
ŚlōVā.AKV.42cd: śaktiś ca naitayā buddhyā, nendriyaiḥ sā hi gṛhyate ||
ŚlōVā.AKV.43ab: sāmānyāntarayogānām aniṣṭhā yā ca varṇyate
ŚlōVā.AKV.43cd: tayā sāmānyanāśaḥ syāt sa ca dṛṣṭena bādhyate ||
ŚlōVā.AKV.44ab: sambandhas tasya hetur vā tadgrahe na ca kāraṇam
ŚlōVā.AKV.44cd: svarūpato gṛhīte ’rthe paścād etad vikalpyate ||
ŚlōVā.AKV.45ab: sāsnādyekārthasambandhi gotvam ity upalakṣaṇam
ŚlōVā.AKV.45cd: na ca svasamavāyy eva kevalaṃ cihnam iṣyate ||
ŚlōVā.AKV.46ab: sāsnādibhyas tu piṇḍasya bhedo nātyantato yadā
ŚlōVā.AKV.46cd: sāmānyasya ca piṇḍebhyas tadā syād etad uttaram ||
ŚlōVā.AKV.47ab: kasmāt sāsnādimatsv eva gotvaṃ yasmāt tadātmakam
ŚlōVā.AKV.47cd: tādātmyam asya kasmāc cet svabhāvād iti gamyatām ||
ŚlōVā.AKV.48ab: upalabdhyanusāreṇa vyavasthāsiddhir īdṛśī
ŚlōVā.AKV.48cd: svato gotvādibhedas tu na tu vyañjakabhedataḥ ||
ŚlōVā.AKV.49ab: sā bhūd drutādivanmithyā, nyañjakasya tu kiṃkṛtaḥ
ŚlōVā.AKV.49cd: bhedo hastyādipiṇḍebhyaḥ, svataś cet, iha tatsamam ||
ŚlōVā.AKV.50ab: vyaṅgyajātiviśeṣāc cet, prāptam anyonyasaṃśrayam
ŚlōVā.AKV.50cd: tasmāt svābhāviko bhedo jātivyaktyoḥ pratīyate ||
ŚlōVā.AKV.51ab: anekānanyavṛttittvān na sāmānyaviśeṣayoḥ
ŚlōVā.AKV.51cd: ekavastvātmatā yuktā varaṃ tenaupacārikam ||
ŚlōVā.AKV.52ab: bhinnebhyaś cāpy abhinnatvād bhedas tat svātmavad bhavet
ŚlōVā.AKV.52cd: ekasmād vāpy abhinnatvād vyaktyekatvaṃ pratīyate ||
ŚlōVā.AKV.53ab: ekānekatvam ekasya tathānyānanyatā katham
ŚlōVā.AKV.53cd: tat sāmānyaṃ viśeṣaś cety evamādi ca duṣkaram ||
ŚlōVā.AKV.54ab: virodhas tāvad ekāntād vaktum atra na yujyate
ŚlōVā.AKV.54cd: sāmānyānanyavijñāte viśeṣe naikavṛttitā ||
ŚlōVā.AKV.55ab: sāmānyānanyavṛttitvaṃ viśeṣātmaikabhāvataḥ
ŚlōVā.AKV.55cd: evañ ca parihartavyā bhinnābhinnatvakalpanā ||
ŚlōVā.AKV.56ab: kena cid dhy ātmanaikatvaṃ nānātvaṃ cāsya kena cit
ŚlōVā.AKV.56cd: sāmānyasya tu yo bhedaṃ brūte tasya viśeṣataḥ ||
ŚlōVā.AKV.57ab: darśayitvābhyupetavyam, viśeṣaikyaṃ ca jātitaḥ
ŚlōVā.AKV.57cd: yathā kalmāṣavarṇasya yatheṣṭaṃ varṇanigrahaḥ ||
ŚlōVā.AKV.58ab: citratvād vastuno ’py evaṃ bhedābhedāvadhāraṇam
ŚlōVā.AKV.58cd: sāmānyāṃśe tu niṣkṛṣya bhedo yena prasādhyate ||
ŚlōVā.AKV.59ab: tasya hetor asiddhatvaṃ siddhaś cet siddhasādhanam
ŚlōVā.AKV.59cd: bhedebhyo ’nanyarūpeṇa sāmānyaṃ gṛhyate yadā ||
ŚlōVā.AKV.60ab: tadāviśeṣamātreṇa vastu pratyavabhāsate
ŚlōVā.AKV.60cd: tadudbhūtyā ca sāmānyaṃ tadbhāvānuguṇaṃ sthitam ||
ŚlōVā.AKV.61ab: sad apy agrāhyarūpatvād asadvat pratibhāti naḥ
ŚlōVā.AKV.61cd: viśeṣān api sāmānyād yadā bhedena buddhyate ||
ŚlōVā.AKV.62ab: tadā sāmānyamātratvam evam eva pratīyate
ŚlōVā.AKV.62cd: yadā tu śabalaṃ vastu yugapat pratipadyate ||
ŚlōVā.AKV.63ab: tadānyān anyabhedādi sarvam eva pralīyate
ŚlōVā.AKV.63cd: na ca tat tādṛśaṃ kaś cic chabdaḥ śknoti bhāṣitum ||
ŚlōVā.AKV.64ab: sāmānyāṃśān apoddhṛtya padaṃ sarvaṃ pravarttate
ŚlōVā.AKV.64cd: samastavastvapekṣāṃ ca padārthānām apoddhṛtim ||
ŚlōVā.AKV.65ab: ke cid āhur asadrūpam, aṃśatvaṃ tu na vāryate
ŚlōVā.AKV.65cd: sārūpyam eva sāmānyaṃ piṇḍānāṃ yena kalpyate ||
ŚlōVā.AKV.66ab: tena sārūpyaśabdena kiṃ punaḥ pratipadyate
ŚlōVā.AKV.66cd: samānarūpabhāvaś cej jātiḥ sāsmābhir iṣyate ||
ŚlōVā.AKV.67ab: sādṛśyam atha sārūpyaṃ kasya keneti kathyatām
ŚlōVā.AKV.67cd: na tāvacchālaleyena bāhuleyādayaḥ samāḥ ||
ŚlōVā.AKV.68ab: viśeṣarūpataḥ ye ’pi tatsaṃsthānādibhiḥ samāḥ
ŚlōVā.AKV.68cd: śābaleya iveti syāt tatra buddhir na gaur iva ||
ŚlōVā.AKV.69ab: śābaleyo ’yam iti vā bhrāntyā gaur iti nāsti dhīḥ
ŚlōVā.AKV.69cd: śābaleyasvarūpaṃ ca na gaur ity avatiṣṭhate ||
ŚlōVā.AKV.70ab: tadanyeṣu hi gobuddhir na syāt susadṛśeṣv api
ŚlōVā.AKV.70cd: dṛśyate sā na cānyatra gorūpaṃ tatra vidyate ||
ŚlōVā.AKV.71ab: na cānyo gauḥ prasiddho ’sti tatsādṛśyena dhīr bhāvet
ŚlōVā.AKV.71cd: na cāpi sa iti jñānaṃ sadṛśeṣv asti sarvadā ||
ŚlōVā.AKV.72ab: sarvapuṃsām ato bhrāntir naiṣā bādhakavarjanāt
ŚlōVā.AKV.72cd: sarvajñānāni mithyā ca prasajyante ’tra kalpane ||
ŚlōVā.AKV.73ab: viśeṣagrahaṇābhāvād eva gauḥ kaś ca kathyatām
ŚlōVā.AKV.73cd: babhūva yady asau pūrvam asmadādes tadagrahāt ||
ŚlōVā.AKV.74ab: sādṛśyāvadhṛtir nāstīty ato godhīr na labhyate
ŚlōVā.AKV.74cd: na cāvayavasāmānyair vinā sādṛśyakalpanā ||
ŚlōVā.AKV.75ab: sāmānyapratyayotpādo na viśeṣeṣu jāyate
ŚlōVā.AKV.75cd: vyaktitaś cātireko ’sya syān na veti vicārite ||
ŚlōVā.AKV.76ab: sāmānyam eva sādṛśyaṃ bhaved vā vyaktimātrakam
ŚlōVā.AKV.76cd: tena nātyantabhinno ’rthaḥ sārūpyam iti varṇitam
ŚlōVā.AKV.76cd: granthe vindhyanivāsena bhrānteḥ sādṛśyam ucyate ||


---------------------------------------------------------------------
[autpattikasūtra apohavāda (apv)]

ŚlōVā.APV.1ab: agonivṛttiḥ sāmānyaṃ vācyaṃ yaiḥ parikalpitam
ŚlōVā.APV.1cd: gotvaṃ vastv eva tair uktam ago ’pohagirā sphuṭam ||
ŚlōVā.APV.2ab: bhāvāntaram abhāvo hi purastāt pratipāditaḥ
ŚlōVā.APV.2cd: tatrāśvādinivṛttyātmā bhāvaḥ ka iti kathyatām ||
ŚlōVā.APV.3ab: neṣṭo ’sādhāraṇas tāvad viṣayo nirvikalpanāt
ŚlōVā.APV.3cd: tathā ca śābaleyādeḥ, asāmānyaprasaṅgataḥ ||
ŚlōVā.APV.4ab: śābaleyādirūpaṃ hi na sāmānyaṃ parasparam
ŚlōVā.APV.4cd: na vaikamitareṣāṃ vastatrānantārthatā bhavet ||
ŚlōVā.APV.5ab: na ca sākṣād viśeṣasya te ’pohyā iti yuktimat
ŚlōVā.APV.5cd: na śābaleyavijñānam agovyāvṛttibandhanam ||
ŚlōVā.APV.6ab: nivṛttyā bāhuleyādes tadvijñānaṃ pravartate
ŚlōVā.APV.6cd: kuryād agonivṛttiṃ cen nāpohetātmavad dhi tān ||
ŚlōVā.APV.7ab: tenāṃśenānapohaś ca svarūpeṇāpy apohanam
ŚlōVā.APV.7cd: kalpyate ced virodhaḥ syāt samamākṣepavāraṇe ||
ŚlōVā.APV.8ab: tasmāt prātyātmikai rūpair ago ’poho na yujyate
ŚlōVā.APV.8cd: samudāye ’pi naiteṣām agovyāvṛttisambhavaḥ ||
ŚlōVā.APV.9ab: sarvopalabdhau tadbuddhir vyāsajyaivaṃ pravartate
ŚlōVā.APV.9cd: na pratyekaṃ bhaved eṣā na samasteṣv aśaktitaḥ ||
ŚlōVā.APV.10ab: tasmāt sarveṣu yad rūpaṃ pratyekaṃ pariniṣṭhitam
ŚlōVā.APV.10cd: gobuddhis tannimittā syād gotvād anyac ca nāsti tat ||
ŚlōVā.APV.11ab: nanu ca prāgabhāvādau sāmānyaṃ vastu neṣyate
ŚlōVā.APV.11cd: sattaiva hy atra sāmānyam anutpattyādirūṣitā ||
ŚlōVā.APV.12ab: tām utpattyādyanusyūtāṃ satteti pratijānate
ŚlōVā.APV.12cd: anyāpohānuviddhā tu saivābhāvaḥ pratīyate ||
ŚlōVā.APV.13ab: anityatvaṃ vināśākhyakriyāsāmānyam ucyate
ŚlōVā.APV.13cd: abrāhmaṇatvaṃ kin tu syād bhinneṣu kṣattriyādiṣu ||
ŚlōVā.APV.14ab: puruṣatvaṃ catuḥsaṃstham, viśeṣeṣu ca nāstidhīḥ
ŚlōVā.APV.14cd: sāmānyapratyayaś caiṣu pratyekam upajāyate ||
ŚlōVā.APV.15ab: tenātra brāhmaṇābhāvaḥ sāmānyaṃ syād avastu tat
ŚlōVā.APV.15cd: gotvādāv api tenaiva sāmānyapratyayo bhavet ||
ŚlōVā.APV.16ab: kaiś cit tv atraikaśabdatvam akṣādāv iva kalpitam
ŚlōVā.APV.16cd: jātitrayasya, naivaṃ tu sambhavatyaghaṭādiṣu ||
ŚlōVā.APV.17ab: nātra hy anantake bhede sādhāraṇyaṃ nirūpyate
ŚlōVā.APV.17cd: tasmāt kriyāguṇāḥ ke cid dhetavo ’nanyavartinaḥ ||
ŚlōVā.APV.18ab: puruṣatvaṃ nañā caitad brāhmaṇebhyo nivartitam
ŚlōVā.APV.18cd: cāturvarṇyaprasaktaṃ sad gamyate ’rthādibhir yathā ||
ŚlōVā.APV.19ab: yady apy avāntarā nāsti triṣu jātir vyavasthitā
ŚlōVā.APV.19cd: nañsāmārthyān naratvaṃ tu tryādhāraṃ sampratīyate ||
ŚlōVā.APV.20ab: śabdasāmarthyabhedena varṇeṣu matibhinnatā
ŚlōVā.APV.20cd: puṃstve tricaturādhāre paryudāsasvarūpataḥ ||
ŚlōVā.APV.21ab: dūrāntike kṣaṇe śaktir gṛdhravāyasacakṣuṣoḥ
ŚlōVā.APV.21cd: yathā rūpe tathā puṃstve pumabrāhmaṇaśabdayoḥ ||
ŚlōVā.APV.22ab: brāhmaṇavyatiriktārthavṛtti puṃstvam itīdṛśam
ŚlōVā.APV.22cd: vākyaṃ yatra pravarteta tatrābrāhmaṇadhīpade ||
ŚlōVā.APV.23ab: pārthivatvādisāmānyam evam evāghaṭādiṣu
ŚlōVā.APV.23cd: ghaṭatvādivinirmuktaṃ viṣayaḥ sampratīyate ||
ŚlōVā.APV.24ab: asādhāraṇabhāvāc ca nañā śabdo viśeṣitaḥ
ŚlōVā.APV.24cd: tāvanmātreṇa rahite sāmānye vyavatiṣṭhate ||
ŚlōVā.APV.25ab: viśeṣe pratiṣiddhe hi sāmānyaṃ yadanantaram
ŚlōVā.APV.25cd: sāmānyākāṅkṣiṇaṃ śabdaṃ niruṇad dhi tadātmani ||
ŚlōVā.APV.26ab: prathamātikrame tasya kāraṇaṃ naiva vidyate
ŚlōVā.APV.26cd: brāhmaṇatvād ato ’petaṃ naratvam avaśiṣyate ||
ŚlōVā.APV.27ab: vyudasya brāhmaṇatvaṃ ca nañi jāte viśeṣaṇe
ŚlōVā.APV.27cd: naratvodasanaṃ yat tu kalpetāśrutam eva tat ||
ŚlōVā.APV.28ab: tasmād yasyaiva te bhedā niṣiddhyeraṃs tadarthataḥ
ŚlōVā.APV.28cd: bhedāntarasthaṃ sāmānyam, loke ’py evaṃ pratīyate ||
ŚlōVā.APV.29ab: prasaṅginyāṃ ca tadbuddhau niṣedho ’rthād apīṣyate
ŚlōVā.APV.29cd: tanmātrarahite cārthe sādṛśyāt tanmatir bhavet ||
ŚlōVā.APV.30ab: sādṛśyam eva vā vācyam iṣṭam abrāhmaṇādiṣu
ŚlōVā.APV.30cd: tac cāvayavasāmānyād, vināpy etena lakṣyate ||
ŚlōVā.APV.31ab: kva cid vināpi sādṛśyāt sāhacaryādihetukā
ŚlōVā.APV.31cd: nañyuktaśabdavṛttiḥ syād yathā vakṣyaty anīkṣaṇe ||
ŚlōVā.APV.32ab: īkṣaṇavyatiriktā hi kriyā tatrāpy apekṣitā
ŚlōVā.APV.32cd: pratyāsatter na saṅkalpam atikramya pratīyate ||
ŚlōVā.APV.33ab: nāmadhātvarthayogī ca naiva nañ pratiṣedhakaḥ
ŚlōVā.APV.33cd: vadato ’brāhmaṇādharmāv anyamātravirodhinau ||
ŚlōVā.APV.34ab: yatrāpy ākhyātasambandhāt pratiṣedhaḥ pratīyate
ŚlōVā.APV.34cd: tatraudāsīnyavastv eva pratipattā’’valambate ||
ŚlōVā.APV.35ab: tasmād vastuny apohāḥ syuḥ, api cāvastukalpane
ŚlōVā.APV.35cd: prāgntyebhyo viśeṣebhyo na kiñ cid vastu labhyate ||
ŚlōVā.APV.36ab: na cāntyair vyavahāro ’sti, śakyaṃ naiṣāṃ nirūpaṇam
ŚlōVā.APV.36cd: apohaśabdavācyātha śūnyatānyaprakārikā ||
ŚlōVā.APV.37ab: tasyāṃ cāśvādibuddhīnātmāṃśagrahaṇaṃ bhavet
ŚlōVā.APV.37cd: tatrānyāpohavācyatvaṃ mudhaivābhyupagamyate ||
ŚlōVā.APV.38ab: sāmānyaṃ vasturūpaṃ hi buddhyākāro bhaviṣyati
ŚlōVā.APV.38cd: śabdārtho ’rthānapekṣo hi vṛthāpohaḥ prakalpitaḥ ||
ŚlōVā.APV.39ab: vasturūpā ca sā buddhiḥ śabdārtheṣūpajāyate
ŚlōVā.APV.39cd: tena vastv eva kalpeta vācyaṃ buddhyanapohakam ||
ŚlōVā.APV.40ab: asaty api ca bāhye ’rthe vākyārthapratibhā tathā
ŚlōVā.APV.40cd: padārthe ’pi tathaiva syāt kim apohaḥ prakalpyate ||
ŚlōVā.APV.41ab: buddhyantarād vyavacchedo na ca buddheḥ pratīyate
ŚlōVā.APV.41cd: svarūpotpādamātrāc ca nānyam aṃśaṃ bibharti sā ||
ŚlōVā.APV.42ab: bhinnasāmānyavacanā viśeṣavacanāś ca ye
ŚlōVā.APV.42cd: sarve bhaveyuḥ paryāyā yady apohasya vācyatā ||
ŚlōVā.APV.43ab: nanu bhedād apohānāṃ prasaṅgo ’yaṃ na yujyate
ŚlōVā.APV.43cd: sāmānyāpohak.lptyā ced vastumātre samaṃ tava ||
ŚlōVā.APV.44ab: bhidyante mama vastutvāt sāmānyāni parasparam
ŚlōVā.APV.44cd: asaṅkīrṇasvabhāvāni na caikatvaṃ vitanvate ||
ŚlōVā.APV.45ab: saṃsṛṣṭaikatvanānātvavikalparahitātmanām
ŚlōVā.APV.45cd: avastutvād apohānāṃ tva syād bhinnatā katham ||
ŚlōVā.APV.46ab: yadi vā bhidyamānatvād vastvasādhāraṇāṃśavat
ŚlōVā.APV.46cd: avastutve tv anānātvāt paryāyatvān na mucyate ||
ŚlōVā.APV.47ab: nanu cāpohyabhedena bhedo ’pohasya setsyati
ŚlōVā.APV.47cd: na viśeṣaḥ svatas tasya parataś caupacārikaḥ ||
ŚlōVā.APV.48ab: tenaivādhārabhedenāpy asya bhedo na yujyate
ŚlōVā.APV.48cd: na hi sambandhibhedena bhedo vastuny apīṣyate ||
ŚlōVā.APV.49ab: kim utāvastvasaṃsṛṣṭam anyataś cānivartitam
ŚlōVā.APV.49cd: anavāptaviśeṣāṃśaṃ yat kim apy anirūpitam ||
ŚlōVā.APV.50ab: tasmād yathaiva bhede ’pi piṇḍānāṃ naiva bhidyate
ŚlōVā.APV.50cd: tathaivāpohyabhede ’pi nāneko ’yaṃ bhaviṣyati ||
ŚlōVā.APV.51ab: bhede vā pratipiṇḍaṃ syād ago ’pohaḥ, tathā sati
ŚlōVā.APV.51cd: sāmānyaṃ śābaleyāder iti neṣṭaṃ prasidhyati ||
ŚlōVā.APV.52ab: saṃsargiṇo ’pi cādhārā yaṃ na bhindanti rūpataḥ
ŚlōVā.APV.52cd: apohyaiḥ sa bahirbhūtair bhidyetety atikalpanā ||
ŚlōVā.APV.53ab: agavyaśvātirekaḥ syād anaśvaś ca gavādhikaḥ
ŚlōVā.APV.53cd: śeṣaṃ hastyādyapohyaṃ tu dvayor api na bhidyate ||
ŚlōVā.APV.54ab: tatraikabhedād bhedo ’stu bahvabhedād abhinnatā
ŚlōVā.APV.54cd: bhūyasāṃ syāt sadharmatvam ity abhedaḥ prasajyate ||
ŚlōVā.APV.55ab: gauś ca hastyādyapohena nāśvarūpād viśeṣyate
ŚlōVā.APV.55cd: karoti tadapohaṃ ced aikarūpyaṃ virudhyate ||
ŚlōVā.APV.56ab: sarvaśabdeṣu caikaikam apohyamatiricyate
ŚlōVā.APV.56cd: tatrāsādhāraṇatvena tanmātrāpohyatā bhavet ||
ŚlōVā.APV.57ab: tato ’śvāpoharūpatvāt siṃhādiḥ sarva eva te
ŚlōVā.APV.57cd: tannimittam ago ’pohaṃ bibhrad ucyeta gaur iti ||
ŚlōVā.APV.58ab: sarvāpoho yadīṣyeta, sa vaktavyaḥ kathaṃ punaḥ
ŚlōVā.APV.58cd: yadi pratyekarūpeṇa nāpohyānantatā bhavet ||
ŚlōVā.APV.59ab: bhinnatvāc cāpy apohyānāṃ bhinno ’pohaḥ prasajyate
ŚlōVā.APV.59cd: tatraikasmin bhavet piṇḍe ’nantajātisamanvayaḥ ||
ŚlōVā.APV.60ab: tato gaur iti sāmānyaṃ vācyam ekaṃ na sidhyati
ŚlōVā.APV.60cd: jātyantaramatiś caiṣu bhavej jātyantareṣv iva ||
ŚlōVā.APV.61ab: samudāyātmanā nāpi bhaved eṣām apohyatā
ŚlōVā.APV.61cd: samudāyo hi naikena vinā dharmeṇa jāyate ||
ŚlōVā.APV.62ab: nāpy ekadeśatā teṣām asti nāpy ekakālatā
ŚlōVā.APV.62cd: vyatiriktaś ca saṅghātas teṣāṃ kaś cin na vidyate ||
ŚlōVā.APV.63ab: yadi tv avyatiriktaḥ syād ānanyaṃ tadavasthitam
ŚlōVā.APV.63cd: yadi sāmānyarūpeṇa te ’pohyante, na vastutā ||
ŚlōVā.APV.64ab: kathaṃ vā vastv apohyeta, nābhāvo bhāvamṛcchati
ŚlōVā.APV.64cd: apohyamāne cābhāve bhāva evāvaśiṣyate ||
ŚlōVā.APV.65ab: apohyabhedak.lptiś ca nābhāvābhedato bhavet
ŚlōVā.APV.65cd: tadbhedo ’pohabhedāc cet, prāptam anyonyasaṃśrayam ||
ŚlōVā.APV.66ab: gosāmānyasya bhinnatvād agaur ity eṣa bhidyate
ŚlōVā.APV.66cd: agaur ity asya bhedena gosāmānyaṃ ca bhidyate ||
ŚlōVā.APV.67ab: agāvo ’śvādayaś ca syus te ’py abhāvātmakāḥ punaḥ
ŚlōVā.APV.67cd: karkādyapekṣayā te ’pi tathety evaṃ na gamyate ||
ŚlōVā.APV.68ab: kim apohyam, kva cāpohaḥ gopiṇḍeṣv evam eva ca
ŚlōVā.APV.68cd: tatra syād dvayam apy etadantyeṣu paramāṇuṣu ||
ŚlōVā.APV.69ab: na cāntyeṣu dvayor asti vyavahāro bhidāṃ prati
ŚlōVā.APV.69cd: gavāśvaparamāṇūnāṃ viśeṣaś ca na vidyate ||
ŚlōVā.APV.70ab: svarūpajātisaṃsthānaparimāṇādilakṣaṇaḥ
ŚlōVā.APV.70cd: kim apohyaṃ kva cāpohas tatrāpi na viśiṣyate ||
ŚlōVā.APV.71ab: na cāprasiddhasārūpyānapohaviṣayātmanā
ŚlōVā.APV.71cd: śaktaḥ kaś cid api jñātuṃ gavādīnaviśeṣataḥ ||
ŚlōVā.APV.72ab: apohyān api cāśvādīnekadharmānvayād ṛte
ŚlōVā.APV.72cd: na nirūpayituṃ śaktis tatrāpoho na siddhyati ||
ŚlōVā.APV.73ab: na cānvayavinirmukte pravṛttir liṅgaśabdayoḥ
ŚlōVā.APV.73cd: tābhyāṃ ca na vināpoho na cāsādhāraṇe ’nvayaḥ ||
ŚlōVā.APV.74ab: apohaś cāpy aniṣpannaḥ sāhacaryaṃ kva dṛśyatām
ŚlōVā.APV.74cd: tasminn adṛśyamāne ca na tayoḥ syāt pramāṇatā ||
ŚlōVā.APV.75ab: na cādarśanamātreṇa tābhyāṃ pratyāyanaṃ bhavet
ŚlōVā.APV.75cd: sarvatraiva hy adṛṣṭatvāt pratyāyyaṃ nāvaśiṣyate ||
ŚlōVā.APV.76ab: athāsaty api sārūpye syād apohasya kalpanā
ŚlōVā.APV.76cd: gavāśvayor ayaṃ kasmād ago ’poho na kalpyate ||
ŚlōVā.APV.77ab: śābaleyāc ca bhinnatvaṃ bāhuleyāśvayoḥ samam
ŚlōVā.APV.77cd: sāmānyaṃ nānyadiṣṭaṃ cet kvāgo ’pohaḥ pravartatām ||
ŚlōVā.APV.78ab: indriyair nāpy ago ’pohaḥ prathamaṃ vyavasīyate
ŚlōVā.APV.78cd: nānyatra śabdavṛttiś ca kiṃ dṛṣṭvā sa prayujyatām ||
ŚlōVā.APV.79ab: pūrvoktena prabandhena nānumāpy atra vidyate
ŚlōVā.APV.79cd: sambandhānubhāvo ’py asya tena naivopapadyate ||
ŚlōVā.APV.80ab: nivṛttivācinaḥ śabdā na prasiddhāś ca yān prati
ŚlōVā.APV.80cd: teṣām agor asiddhatvān na sāmānyanirākriyā ||
ŚlōVā.APV.81ab: agośabdābhidheyatvaṃ gamyatāṃ ca kathaṃ punaḥ
ŚlōVā.APV.81cd: na dṛṣṭo yatra gośabdaḥ sambandhānubhavakṣaṇe ||
ŚlōVā.APV.82ab: ekasmāt tarhi gopiṇḍād yadanyat sarvam eva tat
ŚlōVā.APV.82cd: bhaved apohyam ity evaṃ na sāmānyasya vācyatā ||
ŚlōVā.APV.83ab: siddhaś cāgaur apohyeta goniṣedhātmakaś ca saḥ
ŚlōVā.APV.83cd: tatra gaur eva vaktavyo nañā yaḥ pratiṣidhyate ||
ŚlōVā.APV.84ab: sa ced agonivṛttyātmā bhaved anyonyasaṃśrayaḥ
ŚlōVā.APV.84cd: siddhaś ced gaur apohyārthaṃ vṛthāpohaprakalpanā ||
ŚlōVā.APV.85ab: gavyasiddhe tv agaur nāsti tadabhāve ca gauḥ kutaḥ
ŚlōVā.APV.85cd: nādhārādheyavṛttyādisambandhaś cāpy abhāvayoḥ ||
ŚlōVā.APV.86ab: na cāsādhāraṇaṃ vastu gamyate ’pohavat tayā
ŚlōVā.APV.86cd: kathaṃ vā parikalpyeta sambandho vastvavastunoḥ ||
ŚlōVā.APV.87ab: svarūpasattvamātreṇa na ca kiñ cid viśeṣaṇam
ŚlōVā.APV.87cd: svabuddhyā rajyate yena viśeṣyaṃ tad viśeṣaṇam ||
ŚlōVā.APV.88ab: na cāpy aśvādiśabdebho jāyate ’pohabodhanam
ŚlōVā.APV.88cd: viśiṣṭabuddhir iṣṭeha na cājñātaviśeṣaṇā ||
ŚlōVā.APV.89ab: na cānyarūpam anyādṛk kuryāj jñānaṃ viśeṣaṇam
ŚlōVā.APV.89cd: kathaṃ cānyādṛśe jñāte tad ucyeta viśeṣaṇam ||
ŚlōVā.APV.90ab: athānyathā viśeṣye ’pi syād viśeṣaṇakalpanā
ŚlōVā.APV.90cd: tathā sati hi yatkiñcit prasajyeta viśeṣaṇam ||
ŚlōVā.APV.91ab: abhāvarūpagamye ca na viśeṣye ’sti vastutā
ŚlōVā.APV.91cd: viśeṣitam apohena vastu vācyaṃ na te ’sty ataḥ ||
ŚlōVā.APV.92ab: yady apy apohanirmukte na vṛttiḥ śabdaliṅgayoḥ
ŚlōVā.APV.92cd: yuktā tathāpi buddhis tu jñātur vastvavalambate ||
ŚlōVā.APV.93ab: na cāsādhāraṇaṃ vastu buddhau viparivarttate
ŚlōVā.APV.93cd: na cāpi nirvikalpatvāt tasya yuktā viśeṣyatā ||
ŚlōVā.APV.94ab: śabdenāgamyamānaṃ ca viśeṣyam iti sāhasam
ŚlōVā.APV.94cd: tena sāmānyam eṣṭavyaṃ viṣayo buddhiśabdayoḥ ||
ŚlōVā.APV.95ab: yadā cāśabdavācyatvān na vyaktīnām apohyatā
ŚlōVā.APV.95cd: tadāpohyeta sāmānyṃ tasyāpohāc ca vastutā ||
ŚlōVā.APV.96ab: nāpohyatvam abhāvānām abhāvābhāvavarjanāt
ŚlōVā.APV.96cd: vyakto ’pohāntare ’pohas tasmāt sāmānyavastunaḥ ||
ŚlōVā.APV.97ab: abhāvasya ca yo ’bhāvaḥ sa cet tasmād vilakṣaṇaḥ
ŚlōVā.APV.97cd: bhāva eva bhaven no ced gaur agaus te prasajyate ||
ŚlōVā.APV.98ab: yady apy aneṣu śabdeṣu vastunaḥ syād apohyatā
ŚlōVā.APV.98cd: sacchabdasya tv abhāvākhyān nāpohyaṃ bhinnam iṣyate ||
ŚlōVā.APV.99ab: tatrāsato ’pi bhāvatvam itikleśo mahān bhavet
ŚlōVā.APV.99cd: tadasiddhau na sattāsti na cāsattā prasidhyati ||
ŚlōVā.APV.100ab: na cāpi vāsanābhedād bhedaḥ sadrūpatāpi vā
ŚlōVā.APV.100cd: apohānāṃ prakalpyeta, na hy avastuni vāsanā ||
ŚlōVā.APV.101ab: smṛtiṃ muktvā na cāsty asyāḥ śaktiyogaḥ kriyāntare
ŚlōVā.APV.101cd: tasmān nānyādṛśe sārthe karoty anyādṛśīṃ matim ||
ŚlōVā.APV.102ab: bhavadbhiḥ śabdabhedo ’pi tannimitto na labhyate
ŚlōVā.APV.102cd: na hy asādhāraṇaḥ śabdo vācakaḥ prāgadṛṣṭitaḥ ||
ŚlōVā.APV.103ab: bhinnatvāc cāpi naivaikā vāsanā taiḥ prakalpyate
ŚlōVā.APV.103cd: na cāsti śabdavastv ekaṃ vāsanāṃ yat kariṣyati ||
ŚlōVā.APV.104ab: tatra śabdāntarāpohe sāmānye parikalpite
ŚlōVā.APV.104cd: tathaivāvasturūpatvāc chabdabhedo na kalpyate ||
ŚlōVā.APV.105ab: vācakānāṃ yathā caivaṃ vācyavācakayor mithaḥ
ŚlōVā.APV.105cd: na cāpy apohyabhedena bhedo ’stīty upapāditam ||
ŚlōVā.APV.106ab: nāgṛhītaś ca gamakaḥ śabdāpohaḥ kathañ cana
ŚlōVā.APV.106cd: pratyakṣaṃ na ca tacchaktaṃ na ca sto liṅgavācakau ||
ŚlōVā.APV.107ab: yataḥ syād grahaṇaṃ tasya, liṅgādīnāṃ ca kalpane
ŚlōVā.APV.107cd: na vyavastheti vācyaivaṃ vinā pratyakṣamūlataḥ ||
ŚlōVā.APV.108ab: na gamyagamakatvaṃ syād avastutvād apohayoḥ
ŚlōVā.APV.108cd: bhavatpakṣe, yathā loke khapuṣpaśaśaśṛṅgayoḥ ||
ŚlōVā.APV.109ab: vṛṣṭimeghāsator dṛṣṭvā yady anaikāntikaḥ vadet
ŚlōVā.APV.109cd: vastv evātrāpi matpakṣe bhavatpakṣe ’py adaḥ kutaḥ ||
ŚlōVā.APV.110ab: vidhirūpaś ca śabdārtho yena nābhyupagamyate
ŚlōVā.APV.110cd: na bhaved vyatireko ’pi tasya tatpūrvako hy asau ||
ŚlōVā.APV.111ab: niṣedhadvayayogitvād asato yāpy abhāvatā
ŚlōVā.APV.111cd: savastuke bhavet sāpi na tucche buddhyasambhavāt ||
ŚlōVā.APV.112ab: nanu yuktyānayaivāyaṃ vastunāpi na bhidyate
ŚlōVā.APV.112cd: apohas tena doṣo ’tra pūrvokto na bhaviṣyati ||
ŚlōVā.APV.113ab: siddham evaṃ madiṣṭaṃ syāt, naivānyā gatir asti hi
ŚlōVā.APV.113cd: abhāve vastubuddhir vā yad vā vastunyabhāvadhīḥ ||
ŚlōVā.APV.114ab: tatrābhāvātmakatve syān nirnimittaiva vastudhīḥ
ŚlōVā.APV.114cd: vastuny abhāvabodhas tu sidhyaty anyam apekṣya tu ||
ŚlōVā.APV.115ab: apohamātravācyatvaṃ yadi cābhyupagamyate
ŚlōVā.APV.115cd: nīlotpalādiśabdeṣu śabalārthābhidhāyiṣu ||
ŚlōVā.APV.116ab: viśeṣaṇaviśeṣyatvasāmānādhikaraṇyayoḥ
ŚlōVā.APV.116cd: na siddhiḥ, na hy anīlatvavyudāse ’nutpalacyutiḥ ||
ŚlōVā.APV.117ab: nāpi tatretaras tasmān na viśeṣyaviśeṣaṇe
ŚlōVā.APV.117cd: śabdayor nāpi te syātām abhidheyānapekṣayoḥ ||
ŚlōVā.APV.118ab: sāmānādhikaraṇyaṃ ca na bhinnatvād apohayoḥ
ŚlōVā.APV.118cd: arthataś caitad iṣyeta kīdṛśyādheyatā tayoḥ ||
ŚlōVā.APV.119ab: na cāsādhāraṇaṃ vastu gamyate ’nyac ca nāsti te
ŚlōVā.APV.119cd: agamyamānam aikārthyaṃ śabdayoḥ kvopayujyate ||
ŚlōVā.APV.120ab: athānyāpohavad vastu vācyam ity abhidhīyate
ŚlōVā.APV.120cd: tatrāpi paratantratvād vyāptiḥ śabdena durbalā ||
ŚlōVā.APV.121ab: khaṇḍe bhinnavyapohyatvād yathaiva madhurādibhiḥ
ŚlōVā.APV.121cd: śuklādivyāptyabhāvena nākṣepo na viśeṣaṇam ||
ŚlōVā.APV.122ab: tathaivāsadvyudāsāṃśāvacchinnārthāvadhāraṇe
ŚlōVā.APV.122cd: nāghaṭādinivṛttyaṃśavyāptiḥ śabdāt pratīyate ||
ŚlōVā.APV.123ab: vyāptiś ced artharūpeṇa sattayaivaṃ hi sā bhavet
ŚlōVā.APV.123cd: na ghaṭatvādimān arthaḥ kaś cin na vyāpyate tayā ||
ŚlōVā.APV.124ab: na ca vastutayā vyāptis tayā śabdasya vāryate
ŚlōVā.APV.124cd: pratītiṃ prati tulyas tu vyāpāro vastvavastunoḥ ||
ŚlōVā.APV.125ab: nirbhāgo ’pi hi vastvātmā śabdair bhāgena gamyate
ŚlōVā.APV.125cd: na hi sacchabdavijñānād ghaṭādyarthaḥ pratīyate ||
ŚlōVā.APV.126ab: tenānākṣepadoṣo ’sti, bhāktadoṣaś ca vidyate
ŚlōVā.APV.126cd: viśeṣaṇatvān mukhyatvam apohasya hi jātivat ||
ŚlōVā.APV.127ab: tasmāt tadvati gauṇatvān nābhidheyatvasambhavaḥ
ŚlōVā.APV.127cd: avastutvān na mukhyaś cet, na syād evaṃ viśeṣaṇam ||
ŚlōVā.APV.128ab: bhedāś cāpohavantaḥ syus teṣāṃ cāvācyatoditā
ŚlōVā.APV.128cd: ānantyavyabhicārābhyām, anyo nāsti tv apohavān ||
ŚlōVā.APV.129ab: nāpohavattvam anyad dhi bhedāpohāntare ’sti te
ŚlōVā.APV.129cd: tac cāpi kalpyamānaṃ syād abhāvo bhāva eva vā ||
ŚlōVā.APV.130ab: vastu cej jātir eva syād avastutve ’pi pūrvavat
ŚlōVā.APV.130cd: sambandho vaiṣa kalpyeta tasya ceṣṭā na vācyatā ||
ŚlōVā.APV.131ab: na caiko ’pohavān artho vartate ’rthāntare kva cit
ŚlōVā.APV.131cd: tasmād api na sāmānyaṃ vācyaṃ na ca viśeṣaṇam ||
ŚlōVā.APV.132ab: nātmanyavidyamānatvād viśeṣo ’pohasūcakaḥ
ŚlōVā.APV.132cd: tasmān na tair viśeṣyatvaṃ prakṛṣṭatvena nīlavat ||
ŚlōVā.APV.133ab: arthākṣepo ’pi nāsty eva sandehāl liṅgaliṅgivat
ŚlōVā.APV.133cd: na sāmānyātmanāpohas tair vinā na ca siddhyati ||
ŚlōVā.APV.134ab: evam eva tv anākṣepaḥ syād apohena vastunaḥ
ŚlōVā.APV.134cd: yataḥ śaśaviṣāṇe ’pi tadapohasya sambhavaḥ ||
ŚlōVā.APV.135ab: liṅgasaṃkhyādisambandho na vāpohasya vidyate
ŚlōVā.APV.135cd: vyakter avyapadeśyatvāt taddvāreṇāpi nāsty asau ||
ŚlōVā.APV.136ab: na hy asādhāraṇatvena sāpohenāpi gamyate
ŚlōVā.APV.136cd: na cāpy agamyamānasya vastunaḥ syād viśeṣyatā ||
ŚlōVā.APV.137ab: liṅgasaṃkhyādyapohānāṃ nopakāraḥ svarūpataḥ
ŚlōVā.APV.137cd: vastunaś copakāryatvaṃ kathaṃ śabdaiḥ pratīyate ||
ŚlōVā.APV.138ab: na vinānupalabdhyā ca syād abhāvamatiḥ kva cit
ŚlōVā.APV.138cd: na cābhāvaprameyatvaṃ gotvāder iha gamyate ||
ŚlōVā.APV.139ab: ākhyāteṣu ca nānyasya nivṛttiḥ sampratīyate
ŚlōVā.APV.139cd: na paryudāsarūpaṃ hi niṣedhyaṃ tatra vidyate ||
ŚlōVā.APV.140ab: na neti hy ucyamāne ’pi niṣedhasya niṣedhanam
ŚlōVā.APV.140cd: pacatīty aniṣiddhaṃ tu svarūpeṇāvatiṣṭhate ||
ŚlōVā.APV.141ab: sādhyatvapratyayaś cātra tathābhūtādirūpaṇam
ŚlōVā.APV.141cd: niṣpannatvād apohasya nirnimittaṃ prasajyate ||
ŚlōVā.APV.142ab: vidhyādāv artharāśau ca nānyāpohanidarśanam
ŚlōVā.APV.142cd: nañaś cāpi nañā yuktād apohaḥ kīdṛśo bhavet ||
ŚlōVā.APV.143ab: cādīnām api nañyogo naivāstīty anapohanam
ŚlōVā.APV.143cd: vākyārtho ’nyanivṛttiś ca vyapadeṣṭuṃ na śakyate ||
ŚlōVā.APV.144ab: ananyāpohaśabdādau vācyaṃ na ca nirūpyate
ŚlōVā.APV.144cd: prameyajñeyaśabdāder apohyaṃ kuta eva tu ||
ŚlōVā.APV.145ab: apohyakalpanāyāṃ tu varaṃ vastv eva kalpitam
ŚlōVā.APV.145cd: jñānākāraniṣedhāc ca nāntarārthābhidheyatā ||
ŚlōVā.APV.146ab: na cāpy apohyatā, tasmān nāpohas teṣu sidhyati
ŚlōVā.APV.146cd: evam ityādiśabdānāṃ na vāpohyaṃ nirūpyate ||
ŚlōVā.APV.147ab: virodhitvena bhedānām apoho yadi kalpyate
ŚlōVā.APV.147cd: virodho ’pohatas tatra virodhāc cāpy apohanam ||
ŚlōVā.APV.148ab: na sāmānyāpahāritvaṃ vidhirūpeṇa tatra te
ŚlōVā.APV.148cd: palaśādīn apohyāto vṛkṣaṃ harati śiṃśapā ||
ŚlōVā.APV.149ab: sāmānyādyanapohaś ca nāvirodhena kalpyate
ŚlōVā.APV.149cd: na hi śabdasvarūpāṇāṃ syād viruddhāviruddhatā ||
ŚlōVā.APV.150ab: na ca vastusvarūpeṇa tasya śabdair asaṅgateḥ
ŚlōVā.APV.150cd: prāk śabdavyāpṛter nāpi sāpohānāṃ pratīyate ||
ŚlōVā.APV.151ab: anyenānavabuddhe ’rthe sadā śabdaḥ pravartate
ŚlōVā.APV.151cd: sāmānyātmakatā tasya kena rūpeṇa gamyate ||
ŚlōVā.APV.152ab: śabdānurūpataś cet syād anyāpohanirūpaṇam
ŚlōVā.APV.152cd: bhinnatvād vṛkṣatarvāder apohaḥ kena vāryate ||
ŚlōVā.APV.153ab: śabdaspṛṣṭer vināpoho na ca liṅgena gamyate
ŚlōVā.APV.153cd: na viruddhāviruddhatvaṃ tasya liṅgāc ca sidhyati ||
ŚlōVā.APV.154ab: adṛṣṭatvād vyudāsas tu purastād eva vāritaḥ
ŚlōVā.APV.154cd: sāmānyaśabdo bhedena neṣyate vācakātmanā ||
ŚlōVā.APV.155ab: vyudāsas tatra durvāraḥ, kathañ cid dṛṣṭatā punaḥ
ŚlōVā.APV.155cd: brāhmaṇe kṣattriyasyāpi paryudāsaḥ prasajyate ||
ŚlōVā.APV.156ab: ākāṅkṣaṇādathātyāgas tulyo dravyakriyādiṣu
ŚlōVā.APV.156cd: vṛkṣeṇāto ’napohaḥ syāt tiṣṭhatyāder asaṃśayam ||
ŚlōVā.APV.157ab: puruṣasya tathā rājño vyudāse na viśeṣyatā
ŚlōVā.APV.157cd: avyudāsatvapakṣe ca syān nīlotpalatulyatā ||
ŚlōVā.APV.158ab: vṛkṣatvapārthivadravyasajjñeyeṣu yaducyate
ŚlōVā.APV.158cd: prātilomyānulomyena vidhau sarvārthabodhanam ||
ŚlōVā.APV.159ab: tadayuktam, na sarvo hi śabdaḥ sarvatra dṛśyate
ŚlōVā.APV.159cd: deśāvibhāgato vṛttir netrasyāpi rasādiṣu ||
ŚlōVā.APV.160ab: grāhakatvena vṛttis tu pratijāti vyavasthitā
ŚlōVā.APV.160cd: cakṣurādivad evātra saṅkaro na bhaviṣyati ||
ŚlōVā.APV.161ab: nivṛttaceṣṭe śabde ca vyāptyavyāptikṛtaṃ punaḥ
ŚlōVā.APV.161cd: sattvāder bodhakatvaṃ syād ekanyūnātirekataḥ ||
ŚlōVā.APV.162ab: tavaiva doṣaḥ syād eṣa viśeṣe yasya varttate
ŚlōVā.APV.162cd: sāmānyaśabdaḥ vācyānāṃ bhedo nāpy asti vastutaḥ ||
ŚlōVā.APV.163ab: api caikatvanityatvapratyekasamavāyitāḥ
ŚlōVā.APV.163cd: nirupākhyeṣv apoheṣu kurvato ’sūtrakaḥ paṭaḥ ||
ŚlōVā.APV.164ab: tasmād yeṣv eva śabdeṣu nañyogas teṣu kevalam
ŚlōVā.APV.164cd: bhaved anyanivṛttyaṃśaḥ svātmaivānyatra gamyate ||
ŚlōVā.APV.165ab: jñeyārthānyānapohatvaṃ pramāṅgatvāt tvagādivat
ŚlōVā.APV.165cd: yenoktaṃ tasya nañyuktaiḥ śabdaiḥ syād vyabhicāritā ||
ŚlōVā.APV.166ab: pakṣīkuryād yadā sarvāṃs tadāthāvītahetubhiḥ
ŚlōVā.APV.166cd: anaikānto virodhaś ca sarvalokaprasiddhitaḥ ||
ŚlōVā.APV.167ab: nāpohata itīdaṃ ca kārakatvena ced bhavet
ŚlōVā.APV.167cd: kevalāpohabuddher vā tataḥ syāt siddhasādhyatā ||
ŚlōVā.APV.168ab: athānyāpohavatyarthe vṛttir nāstīti sādhyate
ŚlōVā.APV.168cd: tataḥ prāk pakṣabādhaḥ syād gotve ’thāśvādyabhāvataḥ ||
ŚlōVā.APV.169ab: sādhyahīnaś ca dṛṣṭāntaś cakṣurādy api tasya hi
ŚlōVā.APV.169cd: varttate ’pohavatyeva taṃ yady api na budhyate ||
ŚlōVā.APV.170ab: athānyāpohanirbhāsā na buddhiḥ siddhasādhanam
ŚlōVā.APV.170cd: apoharūpam apy etad vastv ity eva hi gamyate ||
ŚlōVā.APV.171ab: athāpohanimittāsya vṛttir arthe niṣidhyate
ŚlōVā.APV.171cd: vyatirekāṅgateṣṭatvāt punaḥ prāk pakṣabādhanam ||
ŚlōVā.APV.172ab: anumāne tathā caitad ity anaikāntiko bhavet
ŚlōVā.APV.172cd: sandehabādhajātena pratyakṣeṇāpi cetasā ||
ŚlōVā.APV.173ab: viruddhatā ca hetoḥ syāt, śabdaḥ śrotrādivad yataḥ
ŚlōVā.APV.173cd: ātmāntaḥ karaṇākāśaiḥ svavācitvaṃ jahāti vāḥ ||
ŚlōVā.APV.174ab: vidhirūpapravṛtīr vā śabdo ’pohena varttate
ŚlōVā.APV.174cd: anumānāṅgabhūtatvād yathaiva pratiṣedhakaḥ ||
ŚlōVā.APV.175ab: jātiṃ vā na bravīty eṣa vyaktiṃ vā tadviśeṣitām
ŚlōVā.APV.175cd: pramāyām aṅgabhūtatvāt tvakśrotrādi yathaiva ca ||
ŚlōVā.APV.176ab: evaṃ sādhanamārgeṇa vācyāvācyanirūpaṇā
ŚlōVā.APV.176cd: nāvātiṣṭhata ity atra kathyate lokavartmanā ||


---------------------------------------------------------------------
[autpattikasūtra vanavāda (vav)]

ŚlōVā.VAV.1ab: sāsnādibhir viśiṣṭatvam ākṛter ucyate katham
ŚlōVā.VAV.1cd: yadāvayavisambandhi gotvaṃ nāvayave sthitam ||
ŚlōVā.VAV.2ab: ekāvayavisambandhas teṣāṃ gotvena vidyate
ŚlōVā.VAV.2cd: tenāsādhāraṇatvāt te syur gotvasyopalakṣaṇam ||
ŚlōVā.VAV.3ab: piṇḍe sattādijātīnāṃ bahvīnāṃ samavetatā
ŚlōVā.VAV.3cd: tābhyo viśiṣyate gotvaṃ sāsnādibhir asaṃśayam ||
ŚlōVā.VAV.4ab: na caite vyañjakās tasya guṇavad vā viśeṣaṇam
ŚlōVā.VAV.4cd: tathā hi nāgṛhīteṣu teṣu syād gotvabodhanam ||
ŚlōVā.VAV.5ab: teṣāṃ ca vyañjakaiḥ svaiḥ syāt punargrahaṇakalpanā
ŚlōVā.VAV.5cd: tathā satyanavasthā syāt na syād gotvāvadhāraṇam ||
ŚlōVā.VAV.6ab: sarveṣu ca gṛhīteṣu sāsnādiṣu bhavenmatiḥ
ŚlōVā.VAV.6cd: gotve, na caiṣu sarveṣu yugapad buddhisambhavaḥ ||
ŚlōVā.VAV.7ab: tasmāt sadbhāvamātreṇa mahattvādau yathaiva dhīḥ
ŚlōVā.VAV.7cd: kriyate ’vayavaiḥ piṇḍe tathā jātiguṇādiṣu ||
ŚlōVā.VAV.8ab: yady evam agṛhīteṣu teṣu kiṃ sā na jāyate
ŚlōVā.VAV.8cd: taddeśavyatirekeṇa grāhyaṃ yena na vidyate ||
ŚlōVā.VAV.9ab: gṛhyamāṇe tu gotvādau nāntarīyakahetukaḥ
ŚlōVā.VAV.9cd: sāsnādeḥ kasya cid bodhas taddeśatvena jāyate ||
ŚlōVā.VAV.10ab: tadanatyantabhedād vā tadviśiṣṭeti kīrtyate
ŚlōVā.VAV.10cd: bādhaḥ parānumānasya na pratyakṣeti bodhyate ||
ŚlōVā.VAV.11ab: pareṣāṃ sādhanaṃ hy atra nākṛtiḥ piṇḍataḥ pṛthak
ŚlōVā.VAV.11cd: taddhīhānāv avijñānāt paṅktiyūthavanādivat ||
ŚlōVā.VAV.12ab: sarvatra lokasiddhatvān na vācyaṃ sādhanaṃ svayam
ŚlōVā.VAV.12cd: niṣedhatāṃ pareṣāṃ tu virodhaṃ lokato vadet ||
ŚlōVā.VAV.13ab: visaṃvādo na dṛśyeta yadi pratyakṣatākṛteḥ
ŚlōVā.VAV.13cd: pramāṇe ’pi visaṃvādāt tārkikeṣu kuto nv iyam ||
ŚlōVā.VAV.14ab: rūpādāv api teṣāṃ hi pratyakṣatvena sammate
ŚlōVā.VAV.14cd: vivādaḥ, naiva lokas tu jātau vipratipadyate ||
ŚlōVā.VAV.15ab: vyavahārā hi dṛśyante sāmānyārthanibandhanāḥ
ŚlōVā.VAV.15cd: dadhitakrādidānādau kauṇḍinyabrāhmaṇādiṣu ||
ŚlōVā.VAV.16ab: ākṛtir jātir evātra saṃsthānaṃ na prakalpyate
ŚlōVā.VAV.16cd: na hi vāyvagniśabdādau kiñ cit saṃsthānam iṣyate ||
ŚlōVā.VAV.17ab: anyadanyac ca saṃsthānaṃ pratipiṇḍaṃ pratīyate
ŚlōVā.VAV.17cd: saṃyogātmakatāyāṃ tu vibhāgeṣu vinaśyati ||
ŚlōVā.VAV.18ab: atha saṃsthānasāmānyam, aśvādāv api tatsamam
ŚlōVā.VAV.18cd: na gotvena vinā hy etad vyavacchinnaṃ pratīyate ||
ŚlōVā.VAV.19ab: sarvapratikṛtīnāṃ ca saṃsthāne saty apīdṛśe
ŚlōVā.VAV.19cd: na gotvādimatir dṛṣṭā tasmāj jātiḥ pṛthak tataḥ ||
ŚlōVā.VAV.20ab: rucakādiṣu sāmānyaṃ rucakatvād yudāhṛtam
ŚlōVā.VAV.20cd: bhinneṣu caiṣu sāmānyaṃ suvarṇatvaṃ pratīyate ||
ŚlōVā.VAV.21ab: vardhamānakabhaṅge ca rucakaḥ kriyate yadā
ŚlōVā.VAV.21cd: tadā pūrvārthinaḥ śokaḥ prītiś cāpy uttarārthinaḥ ||
ŚlōVā.VAV.22ab: hemārthinas tu mādhyasthaṃ tasmād vastu trayātmakam
ŚlōVā.VAV.22cd: notpādasthitibhaṅgānām abhāve syān matitrayam ||
ŚlōVā.VAV.23ab: na nāśena vinā śoko notpādena vinā sukham
ŚlōVā.VAV.23cd: sthityā vinā na mādhyasthyam, tena sāmānyanityatā ||
ŚlōVā.VAV.24ab: mudgamāṣatilādau ca yatra bhedo na lakṣyate
ŚlōVā.VAV.24cd: tatraikabuddhinirgrāhyā jātir indriyagocaraḥ ||
ŚlōVā.VAV.25ab: ārād dṛṣṭe ca puruṣe sandeho brāhmaṇādiṣu
ŚlōVā.VAV.25cd: na syād yadi na gṛhyeta sāmānyaṃ cakṣurādinā ||
ŚlōVā.VAV.26ab: tasyopalakṣaṇaṃ cāpi kva cit kena cid iṣyate
ŚlōVā.VAV.26cd: rūpādīnāṃ viśeṣeṇa deśakālādy apekṣayā ||
ŚlōVā.VAV.27ab: suvarṇaṃ bhidyate rūpāt tāmratvāder asaṃśayam
ŚlōVā.VAV.27cd: tailād ghṛtaṃ vilīnaṃ ca gandhena ca rasena ca ||
ŚlōVā.VAV.28ab: bhasmapracchādito vahniḥ sparśanenopalabhyate
ŚlōVā.VAV.28cd: aśvatvādau ca dūrasthe niścayo jāyate svanaiḥ ||
ŚlōVā.VAV.29ab: saṃsthānena ghaṭatvādi brāhmaṇatvādi yonitaḥ
ŚlōVā.VAV.29cd: kva cid ācārataś cāpi samyag rājānupālitāt ||
ŚlōVā.VAV.30ab: pratyekasamavetatvaṃ dṛṣṭatvān na virotsyate
ŚlōVā.VAV.30cd: tathā saty api nānātvaṃ naikabuddher bhaviṣyati ||
ŚlōVā.VAV.31ab: na hi sambandhibhedena svarūpaikatvabādhanam
ŚlōVā.VAV.31cd: vibhutvāvayavābhāvau pratipādyau ca śabdavat ||
ŚlōVā.VAV.32ab: yathā ca vyatirekaiva dṛśyamānā punaḥ punaḥ
ŚlōVā.VAV.32cd: kālabhede ’py abhinnaiva jātir bhinnāśrayā satī ||
ŚlōVā.VAV.33ab: kārtsyāvayavaśo vṛttiḥ praṣṭuṃ jātau na yujyate
ŚlōVā.VAV.33cd: na hi bhedavinirmukte kārtsnyabhāgavikalpanam ||
ŚlōVā.VAV.34ab: tasmād vyaktiṣu jātīnāṃ vṛttir astīti gamyate
ŚlōVā.VAV.34cd: viśeṣāvasarābhāvāt tanmātraivāvatiṣṭhate ||
ŚlōVā.VAV.35ab: yā cāvayavaśo vṛttiḥ sraksūtrādiṣu dṛśyate
ŚlōVā.VAV.35cd: bhūtakaṇṭhaguṇādeś ca pratipiṇḍaṃ samāptitaḥ ||
ŚlōVā.VAV.36ab: tatrāvayavayogitvam avibhutvaṃca kāraṇam
ŚlōVā.VAV.36cd: ākṛtes tadabhāvena na prasaktamado dvayam ||
ŚlōVā.VAV.37ab: na ca dvaividhyam eveti vṛtter asti niyāmakam
ŚlōVā.VAV.37cd: trividhāpi hi dṛṣṭatvāt sambhaved dvividhā yathā ||
ŚlōVā.VAV.38ab: itaratra na dṛṣṭaṃ cet sragādiṣv api tatsamam
ŚlōVā.VAV.38cd: naiva hy anyonyatulyatvaṃ tayor nāpy anayā saha ||
ŚlōVā.VAV.39ab: na hy anyasminn adṛṣṭatvād vahner auṣṇyaṃ praṇaśyati
ŚlōVā.VAV.39cd: na cānumānagamyeyaṃ vāñched yena nidarśanam ||
ŚlōVā.VAV.40ab: svarūpataś ca dṛṣṭāyā vṛtter na pararūpataḥ
ŚlōVā.VAV.40cd: nirākriyopapadyeta tadviśeṣam apaśyatām ||
ŚlōVā.VAV.41ab: aṅgāṅgāsambhavāc cāpi yā pradhānanirākriyā
ŚlōVā.VAV.41cd: sā’’yuktaiva, anumānena pratyakṣajñānabādhanāt ||
ŚlōVā.VAV.42ab: tasmād asambhavo yasya tanmātrasyaiva bādhanam
ŚlōVā.VAV.42cd: yuktaṃ na tāvatānyo ’pi sambhavan bādham arhati ||
ŚlōVā.VAV.43ab: tena vaiśeṣikoktāpi jātiḥ sarvagatā satī
ŚlōVā.VAV.43cd: vyajyate yatra piṇḍena varṇavat tatra gṛhyate ||
ŚlōVā.VAV.44ab: tasmāt piṇḍeṣu gobuddhir ekagotvanibandhanā
ŚlōVā.VAV.44cd: gavābhāsaikarūpyābhām ekagopiṇḍabuddhivat ||
ŚlōVā.VAV.45ab: na śābaleyād gobuddhis tato ’nyālambanāpi vā
ŚlōVā.VAV.45cd: tadabhāve ’pi sadbhāvād ghaṭe pārthivabuddhivat ||
ŚlōVā.VAV.46ab: pratyekasamavetārthaviṣayā vāpi gomatiḥ
ŚlōVā.VAV.46cd: pratyekaṃ kṛtsnabuddhitvāt pratyekavyaktibuddhivat ||
ŚlōVā.VAV.47ab: pratyekasamavetāpi jātir ekaikabuddhitaḥ
ŚlōVā.VAV.47cd: nañyukteṣv api vākyeṣu brahmaṇādinivartanam ||
ŚlōVā.VAV.48ab: na ca sādṛśyaviṣayā godhīs tādrūpyajanmataḥ
ŚlōVā.VAV.48cd: prāmāṇye sati yadvad dhi pratyabhijñaikavastuni ||
ŚlōVā.VAV.49ab: naikarūpamatir gotve mithyā vaktuṃ ca śakyate
ŚlōVā.VAV.49cd: nātra kāraṇadoṣo ’sti bādhakapratyayo ’pi vā ||
ŚlōVā.VAV.50ab: yadā vyaktyatirekeṇa grāhyatvād anyatākṛteḥ
ŚlōVā.VAV.50cd: vanavannāsty anaikāntāt tatrāsambaddhatā katham ||
ŚlōVā.VAV.51ab: sādhanaṃ cen mayocyeta yujyeta vyabhicāritā
ŚlōVā.VAV.51cd: dūṣaṇatvadhiyā tv etad asambaddhatvam ucyate ||
ŚlōVā.VAV.52ab: nāstitvahetor uktaiṣā pratyakṣeṇa viruddhatā
ŚlōVā.VAV.52cd: parasya sādhanaṃ hy atra yat tat pūrvam udāhṛtam ||
ŚlōVā.VAV.53ab: pratyakṣābhāsatā cātra naivāsti vanabuddhivat
ŚlōVā.VAV.53cd: kasya cin na hi mithyātvāt sarvaṃ mithyety asaṅgatiḥ ||
ŚlōVā.VAV.54ab: yathā vanādibuddhīnāṃ mithyātvān na rasādidhīḥ
ŚlōVā.VAV.54cd: mithyaivaṃ jātibuddhiḥ syād viśeṣo vābhidhīyatām ||
ŚlōVā.VAV.55ab: vṛkṣebhyo vyatirekeṇa vane yaikamatir bhavet
ŚlōVā.VAV.55cd: dūratvadoṣāt tatra syād ākṛtau tu na vidyate ||
ŚlōVā.VAV.56ab: sannikṛṣṭasya vṛkṣeṣu buddhyekatvaṃ nivartate
ŚlōVā.VAV.56cd: kena cit tu prakāreṇa jātibuddhir na naśyati ||
ŚlōVā.VAV.57ab: yaikatvadhīr vinā śabdāt saivaṃ tāvan nirākṛtā
ŚlōVā.VAV.57cd: vanaśabdānuraktā tu madhyasthasyāpi jāyate ||
ŚlōVā.VAV.58ab: mithyātvakalpanā tv asyāḥ pratyakṣāder asambhavāt
ŚlōVā.VAV.58cd: jātiḥ sarvapramāṇais tu tadrūpaivāvagamyate ||
ŚlōVā.VAV.59ab: pramāṇāntaradṛṣṭe ca padam arthe prayujyate
ŚlōVā.VAV.59cd: tasmād dṛṣṭe prayuktasya mithyātvaṃ syād vanādiṣu ||
ŚlōVā.VAV.60ab: ke cin nityaṃ vanaikatvaṃ śabdagamyaṃ samāśritāḥ
ŚlōVā.VAV.60cd: anyaiḥ saṅgatyabhāve ’pi satyaṃ tat syād rasādivat ||
ŚlōVā.VAV.61ab: mithyātvaṃ yadasaṅgatyā tadajñāne prasajyate
ŚlōVā.VAV.61cd: jñāyamānasya doṣas tu na tu kaś cid asaṅgateḥ ||
ŚlōVā.VAV.62ab: pramāṇāntaragamye ’rthe padaṃ nityaṃ prayujyate
ŚlōVā.VAV.62cd: dharmo ’yaṃ na ca sarveṣāṃ padānām abhyupeyate ||
ŚlōVā.VAV.63ab: asty eva saṅgatiś cātra vṛkṣā hi bahavo vanam
ŚlōVā.VAV.63cd: te pramāṇāntāj jñātāḥ saṃshyā caiṣānyavastuni ||
ŚlōVā.VAV.64ab: nānekasyaikaśabdyaṃ ced, ekaśeṣavad iṣyatām
ŚlōVā.VAV.64cd: tatra saṃkhyāvivṛddhiś ced, astu tanmātravarjanam ||
ŚlōVā.VAV.65ab: tasmāt sāmānyadṛṣṭena siddhaikatvasya saṅgatiḥ
ŚlōVā.VAV.65cd: tenānyānavagamyāpi saṃkhyā syāt sūryayānavat ||
ŚlōVā.VAV.66ab: ke cid bahutvasāmānyam āhur vṛkṣasthitaṃ vanam
ŚlōVā.VAV.66cd: tatra caikatvam asty eva, vanatvaṃ vāpi vidyate ||
ŚlōVā.VAV.67ab: vināpy ekāśrayatvena yathaivāvayavo tathā
ŚlōVā.VAV.67cd: asaṃyuktair abhivyaktir dṛṣṭatvān na virotsyate ||
ŚlōVā.VAV.68ab: anyatrāpi ca tadbuddheḥ sāmānyaṃ tad abhaviṣyati
ŚlōVā.VAV.68cd: yathā ca bhramaṇatvādibhaṅgiṣv avayaveṣv api ||
ŚlōVā.VAV.69ab: vyaktaṃ nānāśrayatve ’pi gṛhyate vanatā tathā
ŚlōVā.VAV.69cd: yadvaikakāryahetutvād ekagośabdavad vanam ||
ŚlōVā.VAV.70ab: nityaṃ ye vyastavijñātā vṛkṣā neṣṭā hi te vanam
ŚlōVā.VAV.70cd: yad vā lakṣaṇayaikatvaṃ deśakālakriyādibhiḥ ||
ŚlōVā.VAV.71ab: dravyaikatvād vināpīṣṭaṃ paṅktiyūthavanādiṣu
ŚlōVā.VAV.71cd: vṛkṣāṇāṃ samudāye ca vanadhīr jāyate yathā ||
ŚlōVā.VAV.72ab: naivaṃ gosamudāye ’pi gotvadhīr upajāyate
ŚlōVā.VAV.72cd: yādṛśī vṛkṣadhīs tatra gotvadhīr api tādṛśī ||
ŚlōVā.VAV.73ab: vanavan nāpṛthaksiddheḥ samudāyatvakalpanā
ŚlōVā.VAV.73cd: na ca sāsnādisaṅghātas tadbuddhyālambanaṃ bhavet ||
ŚlōVā.VAV.74ab: kṣīṇeṣu piṇḍabuddhyaiṣu tatsāmānye hi gotvadhīḥ
ŚlōVā.VAV.74cd: tenāvayavyabhāve ’pi sāmānyaṃ vyatiricyate ||
ŚlōVā.VAV.75ab: pūrvoktād eva tu nyāyāt sidhyed atrāvayavy api
ŚlōVā.VAV.75cd: tasyāpy atyantabhinnatvaṃ na syād avayavaiḥ saha ||
ŚlōVā.VAV.76ab: vyaktibhyo jātivac caiṣa na niṣkṛṣṭaḥ pratīyate
ŚlōVā.VAV.76cd: kaiś cid avyatiriktatvaṃ kaiś cic ca vyatiriktatā ||
ŚlōVā.VAV.77ab: dūṣitā sādhitā vāpi na ca tatra balābalam
ŚlōVā.VAV.77cd: kadā cin niścitaṃ kaiś cit tasmān madhyasthatā varam ||
ŚlōVā.VAV.78ab: tato ’nyānanyate nasya sto na staś ceti kīrttyate
ŚlōVā.VAV.78cd: tasmāc citravadevāsya mṛṣā syād ekarūpatā ||
ŚlōVā.VAV.79ab: vastvanekatvavādāc ca na sandindhāpramāṇatā
ŚlōVā.VAV.79cd: jñānaṃ sandihyate yatra tatra na syāt pramāṇatā ||
ŚlōVā.VAV.80ab: ihānaikāntikaṃ vastv ityevaṃ jñānaṃ suniścitam
ŚlōVā.VAV.80cd: niṣkṛṣyāvayavān buddhyā yāvayavyapratītatā ||
ŚlōVā.VAV.81ab: buddhisthatvād vināśasya saulūkyasyāpi yujyate
ŚlōVā.VAV.81cd: vṛttiś cāvayaveṣv asya vyāsajyaiva pratīyate ||
ŚlōVā.VAV.82ab: tataḥ kārtsnyādisampraśnaḥ pratyākhyeyo ’tra jātivat
ŚlōVā.VAV.82cd: sāsnādiguṇahetuś cen nānyasmin gotvadhīr bhavet ||
ŚlōVā.VAV.83ab: bhinna eva hi sāsnādiḥ piṇḍāt piṇḍāntareyataḥ
ŚlōVā.VAV.83cd: na cāvayavasāmānyaṃ pareṣām upapadyate ||
ŚlōVā.VAV.84ab: tasmāt sāsnādito ’nyena gotvadhīr upajanyate
ŚlōVā.VAV.84cd: vanāntareṣa yā buddhir vanam ity upajāyate ||
ŚlōVā.VAV.85ab: tasyās tad eva vṛkṣatvaṃ grāhyaṃ bahvāśrayaṃ viduḥ
ŚlōVā.VAV.85cd: ekatve ’py ākṛter yadvad bahutvaṃ vyaktyapekṣayā ||
ŚlōVā.VAV.86ab: bahutve hi tathā vyakter ekatvaṃ jātyapekṣayā
ŚlōVā.VAV.86cd: ekānekābhidhāne ca śabdā niyataśaktayaḥ ||
ŚlōVā.VAV.87ab: ke cid vyaktiṃ tv asaṃkhyākāṃ gamayanty ambarādiṣu
ŚlōVā.VAV.87cd: eko vrīhiḥ suniṣpannaḥ iti jātiṃ svasaṃkhyayā ||
ŚlōVā.VAV.88ab: patnīsannahanādau tu vyaktim ākṛtisaṃkhyayā
ŚlōVā.VAV.88cd: kapiñjalādijātes tu pratītir vyaktisaṃkhyayā ||
ŚlōVā.VAV.89ab: vyaktijātī vadanty anye dravyāvayavasaṃkhyayā
ŚlōVā.VAV.89cd: asmān iti yathaikasmin pāśānaditir ity api ||
ŚlōVā.VAV.90ab: tatra vrīhyādiśabdānāṃ saṃkhyāyogo yathāruci
ŚlōVā.VAV.90cd: vanadārādiśabdās tu pravartante vyavasthayā ||
ŚlōVā.VAV.91ab: jaṅgame sthāvare cārthe yathā yūthavanādayaḥ
ŚlōVā.VAV.91cd: tatra vyaktau ca jātau ca dārādiś cet prayujyate ||
ŚlōVā.VAV.92ab: vyakter avayavānāṃ ca saṃkhyām ādāya vartate
ŚlōVā.VAV.92cd: vanaśabdaḥ punarvyaktīr jātisaṃkhyāviśeṣitāḥ ||
ŚlōVā.VAV.93ab: bahvīrāhātha vā jātiṃ bahuvyaktisamāśrayām
ŚlōVā.VAV.93cd: evaṃ paṅktyādiśabdānāṃ saṃyogādi viśeṣaṇam ||
ŚlōVā.VAV.94ab: sarveṣāṃ kiñ cid astīti na nirālambanaikadhīḥ
ŚlōVā.VAV.94cd: tulyaṃ pratyakṣayā’’kṛtyā vane yat tadasad yadi ||
ŚlōVā.VAV.95ab: vṛkṣās tatra tayā tulyā iti śūnyatvavāditā
ŚlōVā.VAV.95cd: pratyakṣābhāsagamyatvād vṛkṣebhyo ’nyat tu tadvanam ||
ŚlōVā.VAV.96ab: nā''kṛtyā saha tasyāsti sparddhā pratyakṣagamyayā
ŚlōVā.VAV.96cd: athā''kṛtyā vanaṃ tulyaṃ sadbhāvena prasajyate
ŚlōVā.VAV.96cd: jātipakṣavimokena vanasiddhāntadūṣaṇam ||
ŚlōVā.VAV.97ab: iti nigaditam etallokasiddhaiḥ padārthair vyavahṛtir iha śāstre na svatantrābhyupetaiḥ
ŚlōVā.VAV.97cd: bhavati ca janadṛṣṭyā jātipaṅktyādibhedo yadi tu na ghaṭate ’sau naiva bādho ’sti kaś cit ||


---------------------------------------------------------------------
[autpattikasūtra sambandhākṣepaparihāra (sap)]

ŚlōVā.SAP.1ab: bhavetāṃ nāma śabdārthau yāvetāvuditau tvayā
ŚlōVā.SAP.1cd: yadarthas tu prayāso ’yaṃ sa sambandho nirūpyatām ||
ŚlōVā.SAP.2ab: pūrvam evopadiṣṭaḥ san sambandhaḥ kin tu pṛcchyate
ŚlōVā.SAP.2cd: svarūpākathanāc caitad uttaraṃ nopapadyate ||
ŚlōVā.SAP.3ab: kim auṣadhaṃ jvarasyeti pṛṣṭo yadi vaded idam
ŚlōVā.SAP.3cd: yenāsau naśyatīty evaṃ kiṃ tena kathitaṃ bhavet ||
ŚlōVā.SAP.4ab: tatra ke cid vanty eva pūrvatrāparitoṣataḥ
ŚlōVā.SAP.4cd: praśnaḥ punarupakrāntaḥ sambandhāntaram icchatā ||
ŚlōVā.SAP.5ab: yaḥ saṃjñāsaṃjñisambandhaḥ pratītyuttaro yataḥ
ŚlōVā.SAP.5cd: sā cānyapūrvikā tasmān nāsya pratyāyanāṅgatā ||
ŚlōVā.SAP.6ab: ajānāno ’pi saṃjñātvaṃ sambandhāntaradarśanāt
ŚlōVā.SAP.6cd: buddhyate ’rthaṃ tataḥ paścāt kaś cit saṃjñeti manyate ||
ŚlōVā.SAP.7ab: tam evānyo ’vinābhāvam atra sambandham icchati
ŚlōVā.SAP.7cd: na hi tasmād vinā śabde jñāte syād arthabodhanam ||
ŚlōVā.SAP.8ab: tattvayuktam, na bhāṣye ’sti tādṛksambandhakīrtanam
ŚlōVā.SAP.8cd: yadi hy etāvatocyeta kiṃ nānuktaḥ pratīyate ||
ŚlōVā.SAP.9ab: prayuktaś cāvinābhāvasaṃjñā lokāt tu gamyate
ŚlōVā.SAP.9cd: saṃjñetyagamyamāne ’pi gamakatvaṃ pratīyate ||
ŚlōVā.SAP.10ab: tasmāt sa eva śabdārthacintāvyavahito ’dhunā
ŚlōVā.SAP.10cd: nityānityavicārārthaṃ sambandhaḥ smāryate punaḥ ||
ŚlōVā.SAP.11ab: yacchabde jñāta ity evaṃ śaktir evātra kīrtyate
ŚlōVā.SAP.11cd: kartṛtvaṃ karaṇatvaṃ vā yat tasyārthābhidhāṃ prati ||
ŚlōVā.SAP.12ab: svato naivāsti śaktatvaṃ vācyāvācakayor mithaḥ
ŚlōVā.SAP.12cd: pratītiḥ samayāt puṃsāṃ bhaved akṣinikocavat ||
ŚlōVā.SAP.13ab: samayaḥ pratimartyaṃ yā pratyuccāraṇam eva vā
ŚlōVā.SAP.13cd: kriyate jagadādau vā sakṛdekena kena cit ||
ŚlōVā.SAP.14ab: pratyekaṃ vāpi sambandho bhidyetaiko ’tha vā bhavet
ŚlōVā.SAP.14cd: ekatve kṛtako na syād, bhinnaś ced bhedadhīr bhavet ||
ŚlōVā.SAP.15ab: bhinnatve pratisambandhaṃ śaktiḥ kalpyābhidhā prati
ŚlōVā.SAP.15cd: ekasmin jñātaśaktau vā nānyenārthamatir bhavet ||
ŚlōVā.SAP.16ab: atha yo yasya puṃsaḥ syāt sa tena pratipadyate
ŚlōVā.SAP.16cd: yasyānekena sambandhaḥ kṛtas tasya kathaṃ bhavet ||
ŚlōVā.SAP.17ab: ekārthānāṃ vikalpaś cet, netarātyantabādhanāt
ŚlōVā.SAP.17cd: samuccayo ’pi naiteṣāṃ vyavahāre ’vagamyate ||
ŚlōVā.SAP.18ab: kiñ cid evaikamādāya vyavahāro hi dṛśyate
ŚlōVā.SAP.18cd: bahubhiḥ kṛtasambandhe na caiko gamako bhavet ||
ŚlōVā.SAP.19ab: śabdārthayor abhede ’pi pumbahutve ’pi kartari
ŚlōVā.SAP.19cd: nāyaṃ veti matir dṛṣṭā vikalpo ’to na yujyate ||
ŚlōVā.SAP.20ab: gośabde sakṛdukte ca bhinneṣu pratipattṛṣu
ŚlōVā.SAP.20cd: vikalpyamāne sambandhe kaś cid budhyeta netare ||
ŚlōVā.SAP.21ab: samuccayo nṛbhedāc cet, na, vaktraikyād asambhavāt
ŚlōVā.SAP.21cd: vaktṛśrotṛdhiyor bhedād vyavahāraś ca duṣyati ||
ŚlōVā.SAP.22ab: vaktur anyo hi sambandho buddhau śrotus tathāparaḥ
ŚlōVā.SAP.22cd: śrotuḥ kartuṃ ca sambandhaṃ vaktā kaṃ pratipadyatām ||
ŚlōVā.SAP.23ab: pūrvadṛṣṭo hi yas tena śrotur naiva karoti tam
ŚlōVā.SAP.23cd: yaṃ karoti navaṃ so ’pi na dṛṣṭaḥ pratipādakaḥ ||
ŚlōVā.SAP.24ab: sarvathā śrotṛsiddhiś ced, asiddhaṃ netaro vadet
ŚlōVā.SAP.24cd: ghaṭādāv api tulyaṃ cet, na, sāmānyaprasiddhitaḥ ||
ŚlōVā.SAP.25ab: yady api jñātasāmarthyā vyaktiḥ kartuṃ na śakyate
ŚlōVā.SAP.25cd: kriyate yā na tasyāś ca śaktiḥ kārye ’vadhāritā ||
ŚlōVā.SAP.26ab: tathāpy ākṛtitaḥ siddhā śaktir utpādanādiṣu
ŚlōVā.SAP.26cd: tasyā na cādimattāsti, sambandhas tvādimāṃs tava ||
ŚlōVā.SAP.27ab: yadi tatrāpi sāmānyaṃ nityam abhyupagamyate
ŚlōVā.SAP.27cd: tathāpy asmanmataṃ siddham, na tu dvyākārasambhavaḥ ||
ŚlōVā.SAP.28ab: śaktir eva hi sambandho bhedaś cāsyā na vidyate
ŚlōVā.SAP.28cd: sā hi kāryānumeyatvāt tadbhedam anuvartate ||
ŚlōVā.SAP.29ab: anyathānupapattyā ca śaktisadbhāvakalpanam
ŚlōVā.SAP.29cd: na caikayaiva siddhe ’rthe bahvīnāṃ kalpaneṣyate ||
ŚlōVā.SAP.30ab: sambandhākhyānakāle ca gośabdādāv udīrite
ŚlōVā.SAP.30cd: ke cit sambandhabuddhyārthaṃ buddhyante nāpare tathā ||
ŚlōVā.SAP.31ab: tatra sambandhanāstitve sarvo ’rthaṃ nāvadhārayet
ŚlōVā.SAP.31cd: astitve sarvabodhaś cet, na kaiś cid anupagrahāt ||
ŚlōVā.SAP.32ab: jñāpakatvād dhi sambandhaḥ svātmajñānam apekṣate
ŚlōVā.SAP.32cd: tenāsau vidyamāno ’pi nāgṛhītaḥ prakāśakaḥ ||
ŚlōVā.SAP.33ab: vidyamānasya cārthasya dṛṣṭam agrahaṇaṃ kva cit
ŚlōVā.SAP.33cd: na tv atyantāsato ’stitvaṃ kāṃś cit pratyupapadyate ||
ŚlōVā.SAP.34ab: viruddhau sadasadbhāvau na syātām ekavastuni
ŚlōVā.SAP.34cd: nanu tulyaṃ virodhitvaṃ jñātājñātatvayor api ||
ŚlōVā.SAP.35ab: jñānaṃ hi puruṣādhāraṃ tadbhedān na virotsyate
ŚlōVā.SAP.35cd: puruṣāntarasaṃsthaṃ ca nājñānaṃ tena bādhyate ||
ŚlōVā.SAP.36ab: sambandhādhāratāyāṃ ca virodhaḥ sadasattvayoḥ
ŚlōVā.SAP.36cd: pratyuktatvāc ca bhedasya tadvaśān nāvirodhitā ||
ŚlōVā.SAP.37ab: andhānandhasamīpasthaḥ śuklo ’ndhair nāvagamyate
ŚlōVā.SAP.37cd: gamyate cetarais tasya sadasattvena tāvatā ||
ŚlōVā.SAP.38ab: śaktyaśaktyor narāṇāṃ tu bhedāt tatrāvirodhitā
ŚlōVā.SAP.38cd: na hy anyo darśanasyāsti sambandhād dhetur atra hi ||
ŚlōVā.SAP.39ab: evam evendriyais tulyaṃ vyavahāropalambhanam
ŚlōVā.SAP.39cd: yeṣāṃ syāt te ’vabhotsyante tato ’rthaṃ netare ’ndhavat ||
ŚlōVā.SAP.40ab: ādhānavat sakṛś caitat tantreṇopakariṣyati
ŚlōVā.SAP.40cd: smaraṇaṃ bhetsyate cāsya vahnipraṇayanādivat ||
ŚlōVā.SAP.41ab: sarveṣām anabhijñānāṃ pūrvapūrvaprasiddhitaḥ
ŚlōVā.SAP.41cd: siddhaḥ sambandha ity evaṃ sambandhādir na vidyate ||
ŚlōVā.SAP.42ab: pratyuccāraṇanirvṛttir bhāṣya eva nirākṛtā
ŚlōVā.SAP.42cd: sargādau ca kriyā nāsti, tādṛkkālo hi neṣyate ||
ŚlōVā.SAP.43ab: yadi tv ādau jagat sṛṣṭvā dharmādharmau sasādhanau
ŚlōVā.SAP.43cd: yathā śabdārthasambandhān vedān kaś cit pravartayet ||
ŚlōVā.SAP.44ab: jagaddhitāya vedasya tathā kiñ cin na duṣyati
ŚlōVā.SAP.44cd: sarvajñavat tu dussādham ity atraitan na saṃśritam ||
ŚlōVā.SAP.45ab: yadā sarvam idaṃ nāsīt kvāvasthā tatra gamyatām
ŚlōVā.SAP.45cd: prajāpateḥ kva vā sthānaṃ kiṃ rūpaṃ ca pratīyatām ||
ŚlōVā.SAP.46ab: jñātā ca kas tadā tasya yo janān bodhayiṣyati
ŚlōVā.SAP.46cd: upalabdher vinā caitat katham adhyavasīyatām ||
ŚlōVā.SAP.47ab: pravṛttiḥ katham ādyā ca jagataḥ sampratīyate
ŚlōVā.SAP.47cd: śarīrāder vinā cāsya katham icchāpi sarjane ||
ŚlōVā.SAP.48ab: śarīrādy atha tasya syāt, tasyotpattir na tatkṛtā
ŚlōVā.SAP.48cd: tadvadanyaprasaṅgo ’pi, nityaṃ yadi tad iṣyate ||
ŚlōVā.SAP.49ab: pṛthivyādāv anutpanne kimmayaṃ tatpunarbhavet
ŚlōVā.SAP.49cd: prāṇināṃ prāyaduḥkhā ca sisṛkṣāsya na yujyate ||
ŚlōVā.SAP.50ab: sādhanaṃ cāsya dharmādi tadā kiñ canna vidyate
ŚlōVā.SAP.50cd: na ca nissādhanaḥ kartā kaś cit sṛjati kiñ cana ||
ŚlōVā.SAP.51ab: nādhāreṇa vinā sṛṣṭirūrṇanābher apīṣyate
ŚlōVā.SAP.51cd: prāṇināṃ bhakṣaṇāc cāpi tasya lālā pravarttate ||
ŚlōVā.SAP.52ab: abhāvāc cānukampyānāṃ nānukampāsya jāyate
ŚlōVā.SAP.52cd: sṛjec ca śubham evaikam anukampāprayojitaḥ ||
ŚlōVā.SAP.53ab: athāśubhād vinā sṛṣṭiḥ sthitir vā nopapadyate
ŚlōVā.SAP.53cd: ātmādhīnābhyupāye hi bhavet kiṃ nāma dṛṣkaram ||
ŚlōVā.SAP.54ab: tathā cāpekṣamāṇasya svātantryaṃ pratihanyate
ŚlōVā.SAP.54cd: jagac cāsṛjatas tasya kiṃ nāmeṣṭaṃ na sidhyati ||
ŚlōVā.SAP.55ab: prayojanam anuddiśya na mando ’pi pravartate
ŚlōVā.SAP.55cd: evam eva pravṛttiś cec caitanyenāsya kiṃ bhavet ||
ŚlōVā.SAP.56ab: krīḍārthāyāṃ pravṛttau ca vihanyeta kṛtārthatā
ŚlōVā.SAP.56cd: bahuvyāpāratāyāṃ ca kleśo bahutaro bhavet ||
ŚlōVā.SAP.57ab: saṃhārecchāpi caitasya bhaved apratyayāt punaḥ
ŚlōVā.SAP.57cd: na cakaiś cid asau jñātuṃ kādā cid api śakyate ||
ŚlōVā.SAP.58ab: svarūpeṇopalabdhe ’pi sraṣṭṛtvaṃ nāvagamyate
ŚlōVā.SAP.58cd: sṛṣṭyādyāḥ praṇino ye ca budhyantāṃ kiṃ nu te tadā ||
ŚlōVā.SAP.59ab: kuto vayam ihotpannāḥ iti tāvan na jānate
ŚlōVā.SAP.59cd: prāgavasthāṃ ca jagataḥ sraṣṭṛtvaṃ ca prajāpateḥ ||
ŚlōVā.SAP.60ab: na ca tadvacanenaiṣāṃ pratipattiḥ suniścitā
ŚlōVā.SAP.60cd: asṛṣṭvāpi hy asau brūyād ātmaiśvaryaprakāśanāt ||
ŚlōVā.SAP.61ab: evaṃ vedo ’pi tatpūrvastatsadbhāvādibodhane
ŚlōVā.SAP.61cd: sāśaṅko na pramāṇaṃ syāt, nityasya vyāpṛtiḥ kutaḥ ||
ŚlōVā.SAP.62ab: yadi prāg apy asau tasmād arthādāsīn na tena saḥ
ŚlōVā.SAP.62cd: sambaddha iti tasyānyas tadartho ’nyaprarocanā ||
ŚlōVā.SAP.63ab: stutivākyakṛtaś caiṣa janānāṃ mativibhramaḥ
ŚlōVā.SAP.63cd: paurvāparyāparāmṛṣṭaḥ śabdo ’nyāṃ kurute matim ||
ŚlōVā.SAP.64ab: upākhyānādirūpeṇa vṛttir vedavad eva naḥ
ŚlōVā.SAP.64cd: dharmādau bhāratādīnāṃ bhrāntis tebhyo ’py ato bhavet ||
ŚlōVā.SAP.65ab: ākhyānānupayogitvāt teṣu sarveṣu vidyate
ŚlōVā.SAP.65cd: stutinindāśrayaḥ kaś cid vedas tac codito ’pi vā ||
ŚlōVā.SAP.66ab: vedasyādipravṛttau ca nākṛtatvamatir bhavet
ŚlōVā.SAP.66cd: pralayeṣu sthitiś cāsya sāśaṅkā syāt prajāpatau ||
ŚlōVā.SAP.67ab: kartṛsargavināśānām athānāditvakalpanā
ŚlōVā.SAP.67cd: saivaṃ yuktāyathedānīṃ bhūtānāṃ dṛśyate kramāt ||
ŚlōVā.SAP.68ab: pralaye ’pi pramāṇaṃ naḥ sarvocchedātmake na hi
ŚlōVā.SAP.68cd: na ca prayojanaṃ tena syāt prajāpatikarmaṇā ||
ŚlōVā.SAP.69ab: na ca karmavatāṃ yuktā sthitis tadbhogavarjitā
ŚlōVā.SAP.69cd: karmāntaraniruddhaṃ hi phalaṃ na syāt kriyāntarāt ||
ŚlōVā.SAP.70ab: sarveṣāṃ tu phalāpetaṃ na sthānam upapadyate
ŚlōVā.SAP.70cd: na cāpy anupabhogo ’sau kasya cit karmaṇaḥ phalam ||
ŚlōVā.SAP.71ab: aśeṣakarmanāśe vā punaḥ sṛṣṭir na yujyate
ŚlōVā.SAP.71cd: karmāṇāṃ vāpy abhivyaktau kiṃ nimittaṃ tadā bhavet ||
ŚlōVā.SAP.72ab: īśvarecchā yadīṣyeta, saiva syāl lokakāraṇam
ŚlōVā.SAP.72cd: īśvarecchāvaśitve hi niṣphalā karmakalpanā ||
ŚlōVā.SAP.73ab: na cānimittayā yuktam utpattuṃ hīśvarecchayā
ŚlōVā.SAP.73cd: yad vā tasyā nimittaṃ yat tad bhūtānāṃ bhaviṣyati ||
ŚlōVā.SAP.74ab: sanniveśaviśiṣṭānām utpattiṃ yo gṛhādivat
ŚlōVā.SAP.74cd: sādhayec cetanādhiṣṭhāṃ dehānāṃ tasya cottaram ||
ŚlōVā.SAP.75ab: kasya cid dhetumātratvaṃ yady adhiṣṭhātṛteṣyate
ŚlōVā.SAP.75cd: karmabhiḥ sarvajīvānāṃ tatsiddheḥ siddhasādhanam ||
ŚlōVā.SAP.76ab: icchāpūrvakapakṣe ’pi, tatpūrvatvena karmaṇām
ŚlōVā.SAP.76cd: icchānantarasiddhis tu dṛṣṭānte ’pi na vidyate ||
ŚlōVā.SAP.77ab: anekāntaś ca hetus te taccharīrādinā bhavet
ŚlōVā.SAP.77cd: utpattimāṃś ca taddeho dehatvād asmadādivat ||
ŚlōVā.SAP.78ab: atha tasyāpy adhiṣṭhānaṃ tenaivety avipakṣatā
ŚlōVā.SAP.78cd: aśarīro hy adhiṣṭhātā nātmā muktātmavad bhavet ||
ŚlōVā.SAP.79ab: kumbhakārādyadhiṣṭhānaṃ ghaṭādau yadi ceṣyate
ŚlōVā.SAP.79cd: neśvarādhiṣṭhitatvaṃ syād, asti cet sādhyahīnatā ||
ŚlōVā.SAP.80ab: yathāsiddhe ca dṛṣṭānte bhaved dhetor viruddhatā
ŚlōVā.SAP.80cd: anīśvaravināśyādikartṛmattvaṃ prasajyate ||
ŚlōVā.SAP.81ab: kulālavac ca naitasya vyāpāro yadi kalpate
ŚlōVā.SAP.81cd: acetanaḥ kathaṃ bhāvas tadicchām anurudhyate ||
ŚlōVā.SAP.82ab: tasmān na paramāṇvāder ārambhaḥ syāt tadicchayā
ŚlōVā.SAP.82cd: puruṣasya ca śuddhasya nāśuddhā vikṛtir bhavet ||
ŚlōVā.SAP.83ab: svādhīnatvāc ca dharmādes tena kleśo na yujyate
ŚlōVā.SAP.83cd: tadvaśena pravṛttau vā vyatirekaḥ prasajyate ||
ŚlōVā.SAP.84ab: svayaṃ ca śuddharūpatvād asattvāc cānyavastunaḥ
ŚlōVā.SAP.84cd: svapnādivadavidyāyāḥ pravṛttis tasya kiṃ kṛtā ||
ŚlōVā.SAP.85ab: anyenopaplave ’bhīṣṭe dvaitavādaḥ prasajyate
ŚlōVā.SAP.85cd: svābhāvikīm avidyāṃ tu nocchettuṃ kaś cid arhati ||
ŚlōVā.SAP.86ab: vilakṣaṇopapāte hi naśyet svābhāvikī kva cit
ŚlōVā.SAP.86cd: na tv ekātmābhyupāyānāṃ hetur asti vilakṣaṇaḥ ||
ŚlōVā.SAP.87ab: pumānakartā yeṣāṃ tu teṣām api guṇaiḥ kriyā
ŚlōVā.SAP.87cd: katham ādau bhavet, tatra karma tāvan na vidyate ||
ŚlōVā.SAP.88ab: mithyājñānaṃ na trāsti rāgadveṣādayo ’pi vā
ŚlōVā.SAP.88cd: manovṛttir hi sarveṣāṃ na cotpannaṃ tadā manaḥ ||
ŚlōVā.SAP.89ab: karmaṇāṃ śaktyavasthānāṃ yair uktā bandhahetutā
ŚlōVā.SAP.89cd: sā na yuktā na kāryaṃ hi śaktisthāt kāraṇād bhavet ||
ŚlōVā.SAP.90ab: dadhiśaktir na hi kṣīre dādhikārambham arhati
ŚlōVā.SAP.90cd: dadhyārambhasya sā hetus tato ’nyā dādhikasya tu ||
ŚlōVā.SAP.91ab: kāraṇāc chaktyavasthāc ca yadi kāryaṃ prajāyate
ŚlōVā.SAP.91cd: bandhaḥ punaḥ prasajyeta phale datte ’pi karmaṇā ||
ŚlōVā.SAP.92ab: śaktyavasthatvam eveṣṭaṃ vināśe ’pi hi karmaṇām
ŚlōVā.SAP.92cd: prāk cāpi śaktisadbhāvād anuṣṭhānaṃ vṛthā bhavet ||
ŚlōVā.SAP.93ab: śaktyavasthaṃ ca rāgādi kiṃ neṣṭaṃ bandhakāraṇam
ŚlōVā.SAP.93cd: karmādattaphalatvāc cet, nāvyaktim api tad vrajet ||
ŚlōVā.SAP.94ab: tacchaktyaprayogitvān na jñānaṃ mokṣakāraṇam
ŚlōVā.SAP.94cd: karmaśaktyā na hi jñānaṃ virodham upagacchati ||
ŚlōVā.SAP.95ab: yady apy ajñānajanyatvaṃ karmaṇām avagamyate
ŚlōVā.SAP.95cd: rāgādivat tathāpy eṣāṃ na jñānena nirākriyā ||
ŚlōVā.SAP.96ab: karmakṣayo hi vijñānād ity etac cāpramāṇavat
ŚlōVā.SAP.96cd: phalasyālpasya vā dānaṃ rājaputrāparādhavat ||
ŚlōVā.SAP.97ab: adyatve ’pi hi śaktisthaṃ yadi syāt karmakāraṇam
ŚlōVā.SAP.97cd: tataḥ pradhānakāle ’pi yujyate kāraṇābhidhā ||
ŚlōVā.SAP.98ab: manovṛttir idānīṃ tu hetur nāsti ca sā tadā
ŚlōVā.SAP.98cd: manasāṃ saṅkarāc cāpi tadā syāt karmasaṅkaraḥ ||
ŚlōVā.SAP.99ab: gasmān naiṣo ’dhikārākhyo bandhahetuḥ prakalpate
ŚlōVā.SAP.99cd: yogyatve ’py adhikārākhye viprayogo na yujyate ||
ŚlōVā.SAP.100ab: caitanyaṃ yogyatā puṃsaḥ prakṛtes tadanātmatā
ŚlōVā.SAP.100cd: bhoktṛbhogyatvayos te ca na tābhyām apagacchataḥ ||
ŚlōVā.SAP.101ab: utpattau karmaṇāṃ ceṣṭam ajñānaṃ kāraṇaṃ yadi
ŚlōVā.SAP.101cd: tannāśāt syād anutpattis teṣāṃ na phaloavarjanam ||
ŚlōVā.SAP.102ab: jñānaṃ mokṣanimittaṃ ca gamyate nendriyādinā
ŚlōVā.SAP.102cd: na ca sāṅkhyādivijñānān mokṣo vedena codyate ||
ŚlōVā.SAP.103ab: ātmā jñātavya ity etanmokṣārthaṃ na ca coditam
ŚlōVā.SAP.103cd: karmapravṛttihetutvam ātmajñānasya lakṣyate ||
ŚlōVā.SAP.104ab: vijñāte cāsya pārārthye yāpi nāma phalaśrutiḥ
ŚlōVā.SAP.104cd: sārthavādo bhaved eva na svargādeḥ phalāntaram ||
ŚlōVā.SAP.105ab: sukhopabhogarūpaś ca yadi mokṣaḥ prakalpyate
ŚlōVā.SAP.105cd: svarga eva bhaved eṣa paryāyeṇa, kṣayo ca saḥ ||
ŚlōVā.SAP.106ab: na hi kāraṇavat kiñ cid akṣayitvena gamyate
ŚlōVā.SAP.106cd: tasmāt karmakṣayād eva hetvabhāve na mucyate ||
ŚlōVā.SAP.107ab: na hy abhāvātmakaṃ muktvā mokṣanityatvakāraṇam
ŚlōVā.SAP.107cd: na ca kriyāyāḥ kasyāś cid abhāvaḥ phalam iṣyate ||
ŚlōVā.SAP.108ab: tatra jñātātmatattvānāṃ bhogāt pūrvakriyākṣaye
ŚlōVā.SAP.108cd: uttarapracayāsattvād deho notpadyate punaḥ ||
ŚlōVā.SAP.109ab: karmajanyopabhogārthaṃ śarīraṃ na pravartate
ŚlōVā.SAP.109cd: tadabhāve na kaś cid dhi hetus tatrāvatiṣṭhate ||
ŚlōVā.SAP.110ab: mokṣārthī na pravarteta tatra kāmyaniṣiddhyoḥ
ŚlōVā.SAP.110cd: nityanaimittike kuryāt pratyavāyajihāsayā ||
ŚlōVā.SAP.111ab: prārthyamānaṃ phalaṃ jñātaṃ na cānicchor bhaviṣyati
ŚlōVā.SAP.111cd: ātmajñe caitad astīti tajjñānam upayujyate ||
ŚlōVā.SAP.112ab: sargapralayavijñānaṃ samastajagadāśrayam
ŚlōVā.SAP.112cd: svaśarīravidāṃ puṃsāṃ nādhikyenopayujyate ||
ŚlōVā.SAP.113ab: tasmād adyavad evātra sargapralayakalpanā
ŚlōVā.SAP.113cd: samastakṣayajanmabhyāṃ na sidhyatyapramāṇikā ||
ŚlōVā.SAP.114ab: sarvajñavanniṣedhyā ca sraṣṭuḥ sadbhāvakalpanā
ŚlōVā.SAP.114cd: na ca dharmādṛte tasya bhavel lokād viśiṣṭhatā ||
ŚlōVā.SAP.115ab: na cānanuṣṭhito dharmo nānuṣṭhānam ṛte mateḥ
ŚlōVā.SAP.115cd: na ca vedādṛte sā syād vedo na ca padādibhiḥ ||
ŚlōVā.SAP.116ab: tasmāt prāg api sarve ’mī sraṣṭurāsan padādayaḥ
ŚlōVā.SAP.116cd: syāt tatpūrvakatā cāsya caitanyād asmadādivat ||
ŚlōVā.SAP.117ab: evaṃ ye yuktibhiḥ prāhus teṣāṃ durlabham uttaram
ŚlōVā.SAP.117cd: aneṣyo vyavahāro ’yam anādir vedavādibhiḥ ||
ŚlōVā.SAP.118ab: pratyakṣādāv upakṣīṇe yo ’numānena ḍitthavat
ŚlōVā.SAP.118cd: sambandhitvān niyoktāraṃ gavādāv api kalpayet ||
ŚlōVā.SAP.119ab: gavādiśabdasambandhaṃ sarvo ’nyasmāt prapadyate
ŚlōVā.SAP.119cd: madvat tadvyavahāritvāt tasyaitat pratisādhanam ||
ŚlōVā.SAP.120ab: devadattādiśabde ’pi prasaktaivam anāditā
ŚlōVā.SAP.120cd: sambandhasya, balīyastvād dṛṣṭabādhān nivartate ||
ŚlōVā.SAP.121ab: tatrāpi śaktinityatvam, niyogasya tv anityatā
ŚlōVā.SAP.121cd: tadgatāc cāpy anityatvāc chaktau bhrāntiḥ pravartate ||
ŚlōVā.SAP.122ab: gavādiṣu tu na bhrāntir niyogānāditā yataḥ
ŚlōVā.SAP.122cd: yo yo gṛhītaḥ sarvasmāt pūrvaṃ sambandhadarśanāt ||
ŚlōVā.SAP.123ab: siddhaḥ sambandha ity evaṃ sambandhādir na vidyate
ŚlōVā.SAP.123cd: yadā cāptapraṇītatvāc chabdo ’rthaṃ pratipādayet ||
ŚlōVā.SAP.124ab: na svaśaktyā tadāptatvaṃ mitau na smaryate katham
ŚlōVā.SAP.124cd: yathā bauddhādayo yāvad buddhādyuktaṃ na jānate ||
ŚlōVā.SAP.125ab: na tāvat pratipadyante bodhe vākyena saty api
ŚlōVā.SAP.125cd: samaye kathyamāne ’nyair asmaranto ’pi pāṇinim ||
ŚlōVā.SAP.126ab: ādaicaḥ pratipadyante vṛddhiṃ kartuṃ smṛtir vṛthā
ŚlōVā.SAP.126cd: sūtrasthaḥ pāṇinis tatra svasaṃjñāṃ pratipādayet ||
ŚlōVā.SAP.127ab: gauḥ sāsnādimatīty evaṃ vākyaṃ tv atra na vidyate
ŚlōVā.SAP.127cd: asambandhāc ca sarveṣām evaṃ kartum asambhavaḥ ||
ŚlōVā.SAP.128ab: tasmān na pratipattiḥ syāt kathañ cit kartṛvarjitā
ŚlōVā.SAP.128cd: dṛṣārthavyavahāratvād vṛddhyādau sambhaved api ||
ŚlōVā.SAP.129ab: dharmāya niyamo ’trāpi na vinā pāṇiner bhavet
ŚlōVā.SAP.129cd: ākārānugamo yo hi vṛddhyā syād āśvalāyane ||
ŚlōVā.SAP.130ab: nāsāv apāṇinīyatve sādhur ity avagamyate
ŚlōVā.SAP.130cd: dṛṣṭe bhavatu mā vā bhūt kartṛsampratipannatā ||
ŚlōVā.SAP.131ab: vaidido vyavahāras tu na kartṛsmaraṇād ṛte
ŚlōVā.SAP.131cd: burgeṣu gavi gośabdaprayogo gamyate katham ||
ŚlōVā.SAP.132ab: gatvā cet kena cid dṛṣṭaḥ sambanddhā kiṃ na gacchati
ŚlōVā.SAP.132cd: īśvaratvād agatiś cāsya na kva cit pratibadhyate ||
ŚlōVā.SAP.133ab: bahūnāṃ kāryataś cāpi saṅgānaṃ kena vāryate
ŚlōVā.SAP.133cd: ekatra kathitaṃ cāpi lokenānyatra nīyate ||
ŚlōVā.SAP.134ab: vṛddhyādiva, ato vyākhyā dvitīyaivātra śobhanā
ŚlōVā.SAP.134cd: kāṃś cit prasiddhasambandhān abhyupetya vaded yadi ||
ŚlōVā.SAP.135ab: sambandhakaraṇam, tatra ke siddhā iti durvadam
ŚlōVā.SAP.135cd: na tāvad anya evāsan śabdā iti hi yuktimat ||
ŚlōVā.SAP.136ab: viśeṣo ’dyatanānāṃ ca gavādīnāṃ na dṛśyate
ŚlōVā.SAP.136cd: śabdārthānāditāṃ muktvā sambandhānādikāraṇam ||
ŚlōVā.SAP.137ab: na syād anyad, ato vede sambandhādir na vidyate
ŚlōVā.SAP.137cd: upāyarahitatvena sambandhakaraṇānumā ||
ŚlōVā.SAP.138ab: anākhyānānumānaṃ tu dṛṣṭenaiva viruddhyate
ŚlōVā.SAP.138cd: buddhānāṃ dṛśyamānā ca pratipattiḥ punaḥ punaḥ ||
ŚlōVā.SAP.139ab: upāya iti taddhānirasiddhāvagatiṃ prati
ŚlōVā.SAP.139cd: hastasaṃjñādyupāyo hi siddho nādyakriyāsu naḥ ||
ŚlōVā.SAP.140ab: na hy asau jñātasāmarthyo vinānyair vyavahartṛbhiḥ
ŚlōVā.SAP.140cd: śabdavṛddhābhidheyāṃś ca pratyakṣeṇātra paśyati ||
ŚlōVā.SAP.141ab: śrotuś ca pratipannatvam anumānena ceṣṭayā
ŚlōVā.SAP.141cd: anyathā’’nupapattyā ca buddhyec chaktiṃ dvayāśritām
ŚlōVā.SAP.141cd: arthāpattyāvabuddhyante sambandhaṃ tripramāṇakam ||


---------------------------------------------------------------------
[autpattikasūtra citrākṣepaparihāra (cap)]

ŚlōVā.CAP.1ab: citrādiniṣphalatve ’pi yaduktaṃ sādhanadvayam
ŚlōVā.CAP.1cd: tatra hetor asiddhatvam ānantaryaṃ hy acoditam ||
ŚlōVā.CAP.2ab: ānantaryaśrutiś cātra sāmārthyād api neṣyate
ŚlōVā.CAP.2cd: nāviśeṣā phalotpattiḥ karmaṇā nopapadyate ||
ŚlōVā.CAP.3ab: karmaṇāṃ cāpi vaicitryād deśakālādyapekṣaṇāt
ŚlōVā.CAP.3cd: kasya cic cārddhabhuktatvāt karmānyat pratibadhyate ||
ŚlōVā.CAP.4ab: tenānantaryaniṣpattiḥ phalasyehāpramāṇikā
ŚlōVā.CAP.4cd: pratyakṣādivisaṃvādo na śabde doṣamāsajet ||
ŚlōVā.CAP.5ab: ānantaryavisaṃvādo nāviśeṣapravartinīm
ŚlōVā.CAP.5cd: codanāṃ bādhituṃ śaktaḥ sphuṭād viṣayabhedataḥ ||
ŚlōVā.CAP.6ab: yā tu mardanasādharmyād ānantaryā’’numā kṛtā
ŚlōVā.CAP.6cd: bādhyate ’nupalabdhyāsau samānaviṣayā yataḥ ||
ŚlōVā.CAP.7ab: dṛṣṭārthasyāpi sevāder āyātam api satphalam
ŚlōVā.CAP.7cd: utpadyate cireṇaiva pratibandhena kena cit ||
ŚlōVā.CAP.8ab: uptamātre na hi vrīhau phalam utpadyate kva cit
ŚlōVā.CAP.8cd: athāṅkuro ’pi tatra syāt, svargo ’py astīti gamyatām ||
ŚlōVā.CAP.9ab: sthūlībhūtaś cireṇaiṣa bhogyatvaṃ pratipadyate
ŚlōVā.CAP.9cd: sarvasyotpadyamānasya kramaḥ svābhāvikaḥ sthitaḥ ||
ŚlōVā.CAP.10ab: anantaraphalatvaṃ tu citrāder yadi sādhyate
ŚlōVā.CAP.10cd: tataḥ syāt siddhasādhyatvam anyadā na phalaṃ bhavet ||
ŚlōVā.CAP.11ab: vyabhicārāc ca sevādeḥ paśvādeḥ sādhanāntaram
ŚlōVā.CAP.11cd: kim apy adṛṣṭam asty eva tatrānyanniṣpramāṇakam ||
ŚlōVā.CAP.12ab: īśvarecchādhikārādiśabdaliṅgādivarjanāt
ŚlōVā.CAP.12cd: kṛtaṃ kadā cic citrādiśabdena tv avagamyate ||
ŚlōVā.CAP.13ab: nirnimittā na cotpattiḥ, na hi sarvāpramāṇatā
ŚlōVā.CAP.13cd: bodhayan na ca śabdo ’tra prāmāṇyād ativarttate ||
ŚlōVā.CAP.14ab: yeṣāṃ tv iha phalāny eva citrādīnīti kalpanā
ŚlōVā.CAP.14cd: nirnimittaṃ phalaṃ teṣāṃ syād ihākṛtakarmaṇām ||
ŚlōVā.CAP.15ab: citrādīnāṃ phalaṃ tāvat kṣīṇaṃ tatraiva janmani
ŚlōVā.CAP.15cd: na ca svargaphalasyeha kaś cid aṃśo ’nuvartate ||
ŚlōVā.CAP.16ab: naiva hy anyaphalaṃ karma sādhayen naḥ phalāntaram
ŚlōVā.CAP.16cd: gautamīye ’pi taccheṣas tasmāc citrādyapekṣayā ||
ŚlōVā.CAP.17ab: svābhāvikatve siddhe ca karmānantarabhāvy api
ŚlōVā.CAP.17cd: phalaṃ kriyānimittatvaṃ na kathañ cit prapadyate ||
ŚlōVā.CAP.18ab: tatra mlecchādivat sarve karmākṛtvāpi vaidikam
ŚlōVā.CAP.18cd: palaṃ labhanta ity evaṃ naṣṭā vedapramāṇatā ||
ŚlōVā.CAP.19ab: anantaraṃ niyogena paśvādi ca bhaved yadi
ŚlōVā.CAP.19cd: pratyakṣaphalataiva syāt trivṛtpānavirekavat ||
ŚlōVā.CAP.20ab: janmāntarānubhūtaṃ ca na smaryata itīdṛśam
ŚlōVā.CAP.20cd: na bhāṣyaṃ na ca sūtraṃ syād aprāpte śāstram arthavat ||
ŚlōVā.CAP.21ab: tasmāt kālāviśeṣeṇa codanārtho yathā sthitaḥ
ŚlōVā.CAP.21cd: sa tathaivānugantavyo nādhiko niṣpramāṇakaḥ ||
ŚlōVā.CAP.22ab: sarveṣāṃ karmavaiguṇyāt phalābhāvaṃ vadanti ye
ŚlōVā.CAP.22cd: ānantaryam upetyaiva te svābhāvikavādinaḥ ||
ŚlōVā.CAP.23ab: svargasyāmuṣmikatvaṃ tu ṣaṣṭhādye sthāpayiṣyate
ŚlōVā.CAP.23cd: paśvāder niyamābhāvo yogasiddhir itīha tu ||
ŚlōVā.CAP.24ab: yadā kadā cid bhavad etad iṣyate phalaṃ hi paśvādi na sāmparāyikam
ŚlōVā.CAP.24cd: tathā sthitasyaiva hi tasya sādhanaṃ vidhīyate yo ’pi bhṛśaṃ tvarānvitaḥ ||
ŚlōVā.CAP.25ab: sādhāraṇaṃ yat tu palaṃ bahūnāṃ svabhāvatas tādṛśaṃ eva ceṣṭam
ŚlōVā.CAP.25cd: sarvasya vā’’san na tayaiva kāmyaṃ vṛṣṭyādi tac caihikam eva yuktam ||
ŚlōVā.CAP.26ab: kamipadam aviśiṣṭaṃ yady api śrūyate vā bhavati phalaviśeṣī nānyathā kāmyate hi
ŚlōVā.CAP.26cd: phalati yadi ni sarva tat kadā cit tadaiva dhruvam aparam abhuktaṃ karma śāstrīyamās te ||


---------------------------------------------------------------------
[autpattikasūtra ātmavāda (atv)]

ŚlōVā.ATV.1ab: sākṣād yady api sambandho nātmano yajñasādhanaiḥ
ŚlōVā.ATV.1cd: tathāpi lakṣaṇāvṛttyā śarīradvārako bhavet ||
ŚlōVā.ATV.2ab: pratyakṣatvaṃ ca dehasthaṃ bhāktam ātmani kalpitam
ŚlōVā.ATV.2cd: ātmanaḥ svargayānaṃ vā śarīrasyopacaryyate ||
ŚlōVā.ATV.3ab: nairātmyenātra cākṣiptāḥ sarvā eva hi codanāḥ
ŚlōVā.ATV.3cd: sādhyasādhanasambandhas tadukto na hi siddhyati ||
ŚlōVā.ATV.4ab: tā hi kartuḥ phalenāhuḥ sambandhaṃ kvāpi janmani
ŚlōVā.ATV.4cd: na ca vijñānamātratve bhoktṛkartṛtvasambhavaḥ ||
ŚlōVā.ATV.5ab: śarīravinipātāc ca paraṃ nānyad yadeṣyate
ŚlōVā.ATV.5cd: adattaphalaiṣṭyādau tadā tadvacanaṃ mṛṣā ||
ŚlōVā.ATV.6ab: tasmād vedapramāṇārtham ātmātra pratipādyate
ŚlōVā.ATV.6cd: yady api prakṛtaṃ vākyaṃ vyākhyāyetārthavādataḥ ||
ŚlōVā.ATV.7ab: śarīrendriyabuddhibhyo vyatiriktatvm ātmanaḥ
ŚlōVā.ATV.7cd: nityatvaṃ ceṣyate, śeṣaṃ śarīrādi vinaśyate ||
ŚlōVā.ATV.8ab: nityaḥ kartṛtvabhoktṛtve pratipanno ’pi san yadā
ŚlōVā.ATV.8cd: na karmaphalasambandhaṃ bhogakāle ’vabudhyate ||
ŚlōVā.ATV.9ab: mayā yat tu kṛtaṃ karma tasyedaṃ bhujyate phalam
ŚlōVā.ATV.9cd: śubhāśubhaṃ mayaiveti tadā ko ’sya raso bhavet ||
ŚlōVā.ATV.10ab: aprāmṛśyamāne hi svakarmapratyaye phale
ŚlōVā.ATV.10cd: na viśeṣo bhavet kaś cit svaparātmopabhogayoḥ ||
ŚlōVā.ATV.11ab: kurvann apy aśubhaṃ karma tenaivaṃ cintayen naraḥ
ŚlōVā.ATV.11cd: na smariṣyāmi bhoge ’ham iti naitad vivarjayet ||
ŚlōVā.ATV.12ab: tatra nityatvapakṣe ’pi kṛtanāśākṛtāgamau
ŚlōVā.ATV.12cd: phalatas tulyarūpau ced vṛthā tatpratipādanam ||
ŚlōVā.ATV.13ab: naiṣa doṣaḥ, na bhoge hi smṛtir na upayujyate
ŚlōVā.ATV.13cd: na pravṛtir nivṛttir vā bhogakāle smṛter bhavet ||
ŚlōVā.ATV.14ab: tadaṅgaṃ yaḥ parāmarśas tadastitvaṃ ca mṛgyate
ŚlōVā.ATV.14cd: prāk pravṛttes tu so ’sty eva viduṣāṃ śāstrataḥ sphuṭaḥ ||
ŚlōVā.ATV.15ab: paścād api ca śāstrajñā vimṛśanty eva ke cana
ŚlōVā.ATV.15cd: teṣām evādhikāraś ca mā bhūd aviduṣāṃ tu saḥ ||
ŚlōVā.ATV.16ab: parāmarśaś ca sarvatra nāsti sarvapramāṇakaḥ
ŚlōVā.ATV.16cd: na cānyenāparāmṛṣṭe syād anyasyāpramāṇatā ||
ŚlōVā.ATV.17ab: nāvabudhyeta yas tv evaṃ mamāsmāt karmaṇaḥ phalam
ŚlōVā.ATV.17cd: bhaviṣyatīty avidvattvād daivād evātra na kriyā ||
ŚlōVā.ATV.18ab: aparāmṛśyamāne ’pi svāpakāle sukhāśraye
ŚlōVā.ATV.18cd: sambhoge mṛduśayyādau prākpravṛttiś ca dṛśyate ||
ŚlōVā.ATV.19ab: bhogakāle ’nusandadhyāt phalaṃ yadi tu kaś cana
ŚlōVā.ATV.19cd: rathādikarmavad yāge śāstraṃ syād aprakalpakam ||
ŚlōVā.ATV.20ab: tava nityavibhutvābhyām ātmāno niṣkriyā yadi
ŚlōVā.ATV.20cd: sukhaduḥkhāvikāryāś ca kīdṛśo kartṛbhoktṛtā ||
ŚlōVā.ATV.21ab: atha kartṛtvavelāyāṃ duḥkhādeś cāpi janmani
ŚlōVā.ATV.21cd: prāgrūpād anyathātvaṃ syān nityatāsya virudhyate ||
ŚlōVā.ATV.22ab: nānityaśabdavācyatvam ātmano vinivāryate
ŚlōVā.ATV.22cd: vikriyāmātravācitve na hy ucchedo ’sya tāvatā ||
ŚlōVā.ATV.23ab: syātām atyantanāśe ’sya kṛtanāśākṛtāgamau
ŚlōVā.ATV.23cd: na tv avasthāntaraprāptau loke bālayuvādivat ||
ŚlōVā.ATV.24ab: avasthāntarabhāvyetat phalaṃ mama śubhāśubham
ŚlōVā.ATV.24cd: iti jñātvānutiṣṭhaṃś ca vijahac ceṣṭate janaḥ ||
ŚlōVā.ATV.25ab: anavasthāntaraprāptir dṛśyate na ca kasya cit
ŚlōVā.ATV.25cd: anucchedāt tu nānyatvaṃ bhoktur loko ’vagacchati ||
ŚlōVā.ATV.26ab: sukhaduḥkhādyavasthāś ca gacchann api naro mama
ŚlōVā.ATV.26cd: caitanyadravyasattādirūpaṃ naiva vimuñcati ||
ŚlōVā.ATV.27ab: duḥkhinaḥ sukhyavasthāyāṃ naśyeyuḥ sarva eva te
ŚlōVā.ATV.27cd: duḥkhitvaṃ cānuvarteta vināśe vikriyātmake ||
ŚlōVā.ATV.28ab: tasmād ubhayahānena vyāvṛttyanugamātmakaḥ
ŚlōVā.ATV.28cd: puruṣo ’bhyupagantavyaḥ kuṇḍalādiṣu svarṇatvat ||
ŚlōVā.ATV.29ab: na ca kartṛtvabhoktṛtve puṃso ’vasthāsam āśrite
ŚlōVā.ATV.29cd: tenāvasthāvatas tattvāt karttaivāpnoti tatphalam ||
ŚlōVā.ATV.30ab: na cāvasthāntarotpāde pūrvātyantaṃ vinaśyati
ŚlōVā.ATV.30cd: uttarānuguṇatvāt tu sāmānyātmani līyate ||
ŚlōVā.ATV.31ab: svarūpeṇa hy avasthānām anyonyasya virodhitā
ŚlōVā.ATV.31cd: aviruddhas tu sarvāsu sāmānyātmā pravartate ||
ŚlōVā.ATV.32ab: nairātmyavādapakṣe tu pūrvam evāvabudhyate
ŚlōVā.ATV.32cd: madvināśāt phalaṃ nasyānmatto ’nyasyātha vā bhavet ||
ŚlōVā.ATV.33ab: iti naiva pravṛttiḥ syān na ca vedapramāṇatā
ŚlōVā.ATV.33cd: janmānare ’bhyupete ’pi jñānamātrātmavādinām ||
ŚlōVā.ATV.34ab: jñānānāṃ kṣaṇikatvād dhi kartṛbhoktranyatā bhavet
ŚlōVā.ATV.34cd: niṣkriyatvāvibhutvābhyāṃ na ca dehāntarāśritiḥ ||
ŚlōVā.ATV.35ab: kartā ya eva santāno nanu bhoktā sa eva naḥ
ŚlōVā.ATV.35cd: vijñānakṣaṇabhedas tu tvadavasthāntaraiḥ samaḥ ||
ŚlōVā.ATV.36ab: kartṛtvam eva duḥsādhaṃ dīrghakāleṣu karmasu
ŚlōVā.ATV.36cd: satsu jñānasahastreṣu kulakalpopamaṃ hi tat ||
ŚlōVā.ATV.37ab: vyatirikto hi santāno yadi nābhyupagamyate
ŚlōVā.ATV.37cd: santāninām anityatvāt kartā kaś cin na labhyate ||
ŚlōVā.ATV.38ab: bhoktur atyantabhedāc ca prasajyetākṛtāgamaḥ
ŚlōVā.ATV.38cd: kṛtanāśaṃ tu na brūmaḥ kṛtaṃ naiva hi kena cit ||
ŚlōVā.ATV.39ab: santānānanyatāyāṃ tu vācoyuktyantareṇa te
ŚlōVā.ATV.39cd: tatra coktam, na cāvastu santānaḥ kartṛtāṃ vrajet ||
ŚlōVā.ATV.40ab: santānakṣaṇikatve ca tad eva, akṣaṇikas tv atha
ŚlōVā.ATV.40cd: siddhāntahāniḥ, evaṃ ca so ’pi dravyāntaraṃ bhavet ||
ŚlōVā.ATV.41ab: ekā cāvyatiriktā ca santānibhyo ’tha santatiḥ
ŚlōVā.ATV.41cd: bhedābhedau prasaṅktavyau grāhyagrāhakayor yathā ||
ŚlōVā.ATV.42ab: tasmād atyantabhedo vā kathañ cid vāpi bhinnatā
ŚlōVā.ATV.42cd: santānasyety ayaṃ cātmā syād vaiśeṣikasāṃkhyayoḥ ||
ŚlōVā.ATV.43ab: santāno ’yaṃ sa eveti na tv abhedād vinā bhavet
ŚlōVā.ATV.43cd: vāyudopādisantāne vāyutvādir na bhidyate ||
ŚlōVā.ATV.44ab: jñānatvenāpy abhinnatvaṃ śūnyavāde nirākṛtam
ŚlōVā.ATV.44cd: tathaiva karmabhir veṣṭā phalārthaṃ cittavāsanā ||
ŚlōVā.ATV.45ab: na cātra vāsanākālaṃ kiñ cic cittam avasthitam
ŚlōVā.ATV.45cd: avastutvāc ca santānaḥ karmabhinaiva vāsyate ||
ŚlōVā.ATV.46ab: tatpāramparyajāte ’pi bhuñjāne karmaṇaḥ phalam
ŚlōVā.ATV.46cd: tādātmyena vinā spaṣṭau kṛtanāśākṛtāgamau ||
ŚlōVā.ATV.47ab: santānāntarajebhyaś ca yo hetuphalabhāvataḥ
ŚlōVā.ATV.47cd: viśeṣaḥ so ’pi dussādhaḥ, parihāro na cānayoḥ ||
ŚlōVā.ATV.48ab: tasminn asaty api brūyāḥ parihāraṃ tvam anyathā
ŚlōVā.ATV.48cd: samānapṛthivīvāsajñānatvādyaviśeṣataḥ ||
ŚlōVā.ATV.49ab: samāna iti nāpy etadekatvānugamād vinā
ŚlōVā.ATV.49cd: tena yaccittajaṃ tasya santāna iti vo mṛṣā ||
ŚlōVā.ATV.50ab: na hi yacchabdatacchabdau vartete bhinnavastuni
ŚlōVā.ATV.50cd: tenaikātmakataiṣṭavyā tatsantānātmavādibhiḥ ||
ŚlōVā.ATV.51ab: nanv anyatvaṃ vidanto ’pi putrādiphalasiddhaye
ŚlōVā.ATV.51cd: pravartante yathā tadvajjñānasantānino ’pi nah ||
ŚlōVā.ATV.52ab: anyatve ca samāne ’pi yathā vaṃśāntarodbhavāḥ
ŚlōVā.ATV.52cd: na labhante phalaṃ tadvat santānāntarajāḥ kṣaṇāḥ ||
ŚlōVā.ATV.53ab: na tāvad buddhir atraivam, api cātmaphalecchayā
ŚlōVā.ATV.53cd: putrādibharaṇe vṛttiḥ syāt tad apy atra nāsti te ||
ŚlōVā.ATV.54ab: phalāntaram anuddiśya na ca putrādi bibhrati
ŚlōVā.ATV.54cd: vinaṣṭasya tu nātmīyasantānabharaṇāt phalam ||
ŚlōVā.ATV.55ab: yas tv anenaiva mārgeṇa phalāntaram apīcchati
ŚlōVā.ATV.55cd: svasantānyantarair bhogyaṃ tatsantānāny upakārakam ||
ŚlōVā.ATV.56ab: anavasthedṛśī tasya svopabhogād ṛte bhavet
ŚlōVā.ATV.56cd: naiva hy anyo ’pi santānī kaś cit tasyātmavanmataḥ ||
ŚlōVā.ATV.57ab: yāvad yāvac ca dūrasthe santānini phalaṃ bhavet
ŚlōVā.ATV.57cd: tāvat tāvac ca tannaśyet sutarāṃ viprakarṣataḥ ||
ŚlōVā.ATV.58ab: bharaṇaṃ yadapatyānāṃ tiryagādiṣu dṛśyate
ŚlōVā.ATV.58cd: ajñānaṃ śaraṇaṃ tatra prājñānāṃ tu na yujyate ||
ŚlōVā.ATV.59ab: dehāntare ca buddhīnāṃ sañcāro nopapadyate
ŚlōVā.ATV.59cd: pūrvadehād bahir bhāvo na ca tāsāṃ pratīyate ||
ŚlōVā.ATV.60ab: vāyunā preryamāṇaṃ hi jvālādyanyatra sañcaret
ŚlōVā.ATV.60cd: buddheḥ kāraṇadeśāt tu preraṇaṃ nāsti kena cit ||
ŚlōVā.ATV.61ab: amūrtatvāt svayaṃ nāsāvutplutyā’’nyatra gacchati
ŚlōVā.ATV.61cd: jīvaddehe ’pi tenāsyā gamanaṃ nopapadyate ||
ŚlōVā.ATV.62ab: antarābhavadehas tu niṣiddho vindhyavāsinā
ŚlōVā.ATV.62cd: tadastitve pramāṇaṃ hi na kiñ cid avagamyate ||
ŚlōVā.ATV.63ab: sahasā jāyate tac ca sahasaiva vinaśyati
ŚlōVā.ATV.63cd: sūkṣmarūpādiyuktaṃ cety utprekṣāmātram eva tat ||
ŚlōVā.ATV.64ab: saty api jñānasañcāras tatra syān niṣpramāṇakaḥ
ŚlōVā.ATV.64cd: tena cānyaśarīreṣu punarnikṣepakalpanā ||
ŚlōVā.ATV.65ab: kalalādiṣu vijñānam astīty etac ca sāhasam
ŚlōVā.ATV.65cd: asañjātendriyatvād dhi na tatrārtho ’vagamyate ||
ŚlōVā.ATV.66ab: na cārthāvagater anyad rūpaṃ jñānasya yujyate
ŚlōVā.ATV.66cd: mūrcchādāv api tenāsya sadbhāvo nopapadyate ||
ŚlōVā.ATV.67ab: na cāpi śaktirūpeṇa tadā dhīr avatiṣṭhate
ŚlōVā.ATV.67cd: nirāśrayatvāc chaktīnāṃ sthitir na hy avakalpate ||
ŚlōVā.ATV.68ab: yadi bhūtendriyādhārā jñānaśaktir bhavet tataḥ
ŚlōVā.ATV.68cd: tac caitanyaṃ prasajyeta na ca janmāntaraṃ bhavet ||
ŚlōVā.ATV.69ab: pariṇāmavivekādyaiḥ śaktyabhivyaktyanugrahāt
ŚlōVā.ATV.69cd: tebhya eva bhaved buddhir na buddhyantarapūrvikā ||
ŚlōVā.ATV.70ab: tathaivottarakāle ’pi pūrvabuddher yad ucyate
ŚlōVā.ATV.70cd: buddhyantaraprasūtatvaṃ dṛṣṭānto ’tra na vidyate ||
ŚlōVā.ATV.71ab: athādhāravinirmuktā śaktiḥ syāt kalalādiṣu
ŚlōVā.ATV.71cd: paścād vijñānasiddhyartham ātmā śaktyabhidho bhavet ||
ŚlōVā.ATV.72ab: śaktyādhāraprak.lptau vā nātmano ’nyaḥ prakalpyate
ŚlōVā.ATV.72cd: jvālābudbudavad vṛttir na cādhārād dhiyām ||
ŚlōVā.ATV.73ab: jñānaśaktisvabhāvo ’to nityaḥ sarvagataḥ pumān
ŚlōVā.ATV.73cd: dehāntarakṣamaḥ kalpyaḥ so ’gacchann eva yokṣyate ||
ŚlōVā.ATV.74ab: yajamānatvam apy ātmā sakriyatvāt prapadyate
ŚlōVā.ATV.74cd: na parispanda evaikaḥ kriyā naḥ kaṇabhojivat ||
ŚlōVā.ATV.75ab: na ca svasamavetaiva kartṛbhiḥ kriyate kriyā
ŚlōVā.ATV.75cd: kriyā dhātvarthamātraṃ syād anyādhāre ’pi kartṛtā ||
ŚlōVā.ATV.76ab: sattājñānādirūpāṇāṃ kartā tāvat svayaṃ pumān
ŚlōVā.ATV.76cd: yo ’pi bhūtaparispandas tatrādhiṣṭānato bhavet ||
ŚlōVā.ATV.77ab: taduddeśapravṛtteś ca yā yā dehendriyaiḥ kriyā
ŚlōVā.ATV.77cd: kriyate puruṣeṇaiva sā sā sarvā kṛtocyate ||
ŚlōVā.ATV.78ab: naiva hy eṣāṃ pravṛttiḥ syāt puruṣeṇāparigrahe
ŚlōVā.ATV.78cd: asvātantryād ato naiṣāṃ parispande ’pi kartṛtā ||
ŚlōVā.ATV.79ab: tatkarmopārjitaiś cetaiḥ kriyamāṇeṣu karmasu
ŚlōVā.ATV.79cd: kartṛtā yajamānānām ṛtvikparaśukarmavat ||
ŚlōVā.ATV.80ab: yathā parikrayāmnānād ṛtvigdvārā kriyeṣyate
ŚlōVā.ATV.80cd: gamanādividhes tadvad bhūtadvāratvam āśritam ||
ŚlōVā.ATV.81ab: krayo yathātmano nāsti gamanādi tathaiva hi
ŚlōVā.ATV.81cd: vidhīyate ca tenātra paradvārāsya kartṛtā ||
ŚlōVā.ATV.82ab: yathā vā devadattasya cchedane kāṣṭhasaṃśrite
ŚlōVā.ATV.82cd: kartṛtvam evaṃ puṃsaḥ syāc charīragamanādiṣu ||
ŚlōVā.ATV.83ab: vyāpārāntaratas tatra kartṛtvaṃ ced ihāpi naḥ
ŚlōVā.ATV.83cd: saṅkalpasattvavattvābhyāṃ pumāniṣṭaḥ prayojakaḥ ||
ŚlōVā.ATV.84ab: sādhāraṇyena kartṛtvaṃ sattvavattvena karmasu
ŚlōVā.ATV.84cd: saṅkalpanaiḥ punar bhedāt pratikarmāsya kartṛtā ||
ŚlōVā.ATV.85ab: na ca sarvatra tulyatvaṃ syāt prayojakakarmaṇām
ŚlōVā.ATV.85cd: calanena hy asiṃ yoddhā prayuṅkte cchedanaṃ prati ||
ŚlōVā.ATV.86ab: senāpatis tu vācaiva bhṛtyānāṃ viniyojakaḥ
ŚlōVā.ATV.86cd: rājā sannidhimātreṇa viniyuṅkte kadā cana ||
ŚlōVā.ATV.87ab: tasmād acalato ’pi syāc calane kartṛtātmanaḥ
ŚlōVā.ATV.87cd: yathaivābhidyamānasya devadattasya bhettṛtā ||
ŚlōVā.ATV.88ab: karmāntarair yadādānaṃ svavyāpāraḥ sa eva vā
ŚlōVā.ATV.88cd: bhūtakriyāsu puṃsaḥ syāt, tāni bhūtāntaraiḥ punaḥ ||
ŚlōVā.ATV.89ab: tāni bhūtāntarebhyaś cety evamādir na vidyate
ŚlōVā.ATV.89cd: karmakṣayāt tv anātmīyaiḥ kṛtaṃ karma na limpati ||
ŚlōVā.ATV.90ab: anvārambhaṇamānādāv audumbaryādivarttini
ŚlōVā.ATV.90cd: svarūpāsambhavād yaṣṭuḥ śarīreṇaiva kartṛtā ||
ŚlōVā.ATV.91ab: tasmād yathākṛtau śāstraṃ pravṛttaṃ vyaktim āśrayet
ŚlōVā.ATV.91cd: tathā puṃsi pravṛttasya bhūtendriyasamāśrayaḥ ||
ŚlōVā.ATV.92ab: parair abhigatān pūrvam ātmahetun nirasyati
ŚlōVā.ATV.92cd: nety etāvad avacchedyam, vidharmāṇa ime yataḥ ||
ŚlōVā.ATV.93ab: athāvasthāntaraṃ tatra tathā mṛtyur apīṣyatām ||
ŚlōVā.ATV.94ab: etāvan iha bhedaḥ syāc charīre dṛḍha eva yā
ŚlōVā.ATV.94cd: prāṇādyapagatis tatra nimittaṃ na pratīyate ||
ŚlōVā.ATV.95ab: guṇo dravyavināśād vā vināśam upagacchati
ŚlōVā.ATV.95cd: guṇāntaropapātād vā tasmād utkṛtya nāśyate ||
ŚlōVā.ATV.96ab: na tāvat tad dvayaṃ mṛtyau sarvasyaivopalabhyate
ŚlōVā.ATV.96cd: avinaṣṭaśarīrasya prāṇādiś cāpagacchati ||
ŚlōVā.ATV.97ab: tasmān na dehadharmatvaṃ prāṇāder iti gamyate
ŚlōVā.ATV.97cd: tasmin dṛṣṭe ’py asadbhāvāt sragvilepanagandhavat ||
ŚlōVā.ATV.98ab: bahirvṛttitvam apy asti prāṇāder iti gamyate
ŚlōVā.ATV.98cd: parendriyaiḥ, sukhādis tu nāntaratvāt pratīyate ||
ŚlōVā.ATV.99ab: prahṛṣṭavadanatvādiliṅgagamyaṃ sadaiva hi
ŚlōVā.ATV.99cd: antaḥsthiter na dṛṣṭiś cet, pāṭite ’py anupagrahāt ||
ŚlōVā.ATV.100ab: antaḥśarīre rūpādi pāṭitasyopalabhyate
ŚlōVā.ATV.100cd: na sukhādiḥ, ago ’syāsau na manobuddhivad guṇaḥ ||
ŚlōVā.ATV.101ab: guṇatvād āśritatvaṃ hi sukhādeḥ syād rasādivat
ŚlōVā.ATV.101cd: ya āśritaḥ sa ātmā, iti bruvāṇasyaitaduttaram ||
ŚlōVā.ATV.102ab: puṇānāṃ paratantratvāt guṇavān anumīyate
ŚlōVā.ATV.102cd: siddhe guṇatve tat tv asmān pratyasiddhaṃ sukhādiṣu ||
ŚlōVā.ATV.103ab: bhedena kim upanyastā tulyanyāyecchayā smṛtiḥ
ŚlōVā.ATV.103cd: ubhayaṃ na hy adṛṣṭe ’rthe vāsanātaś ca siddhyati ||
ŚlōVā.ATV.104ab: upalabdhimanāśritya smṛtyaivecchopajāyate
ŚlōVā.ATV.104cd: upalabdhisamāno ’syāḥ kartā naikāntato bhavet ||
ŚlōVā.ATV.105ab: upalabdhyanusāreṇa smṛtyātmā punar iṣyate
ŚlōVā.ATV.105cd: samānas tena kartāsti tadarthaṃ punar ucyate ||
ŚlōVā.ATV.106ab: tatrāpi tu samānāyāṃ santatau vāsanā yataḥ
ŚlōVā.ATV.106cd: tasmāt saty api bhinnatve smaraṇaṃ vyavatiṣṭate ||
ŚlōVā.ATV.107ab: hetuṣv evaṃ parokteṣu pratiṣiddheṣu samprati
ŚlōVā.ATV.107cd: ahampratyayavijñeyaḥ svayamātmopapādyate ||
ŚlōVā.ATV.108ab: ahaṃ yāmīty ahaṃśabdaḥ śarīrārthaḥ prayujyate
ŚlōVā.ATV.108cd: gantṛtvāt tasya, na hy ātmā gamanaṃ pratipadyate ||
ŚlōVā.ATV.109ab: smaraṇapratyabhijñāne bhavetāṃ vāsanāvaśāt
ŚlōVā.ATV.109cd: anyārthaviṣaye, jñātuḥ pratyabhijñā tu durlabhā ||
ŚlōVā.ATV.110ab: ahaṃ vedmīty ahaṃ buddhir jñātāram adhigacchati
ŚlōVā.ATV.110cd: tatra syād jñātṛvijñānaṃ tadādhāro ’tha vā pumān ||
ŚlōVā.ATV.111ab: kṛtaṃ bhūtendriyāṇāṃ ca caitanyapratiṣedhanam
ŚlōVā.ATV.111cd: samastavyastasaṅghātavivekapariṇāminām ||
ŚlōVā.ATV.112ab: sāṅkhyādibhiḥ aśuddhatvāt saṅghātāt sanniveśataḥ
ŚlōVā.ATV.112cd: mṛtavac ca śarīratvād bhūtatvād bāhyabhūtavat ||
ŚlōVā.ATV.113ab: cetanatve hi sarveṣāṃ na sambandhaḥ parasparam
ŚlōVā.ATV.113cd: samatvāt, ekacaitanye ’nyasyāṅgatvaṃ virudhyate ||
ŚlōVā.ATV.114ab: saṅghātasanniveśau ca na staḥ pārārthyavarjitau
ŚlōVā.ATV.114cd: bhoktā ca cetanaḥ kaś cid astīty atrāviruddhatā ||
ŚlōVā.ATV.115ab: yadi syād jñānamātraṃ ca kṣaṇikaṃ jñātṛ tatra vaḥ
ŚlōVā.ATV.115cd: na bhavet pratyabhijñānaṃ pūrvajñātari samprati ||
ŚlōVā.ATV.116ab: jñātavān aham evedaṃ puredānīṃ ca vedmy aham
ŚlōVā.ATV.116cd: tasya jñānakṣaṇaḥ ko nu viṣayaḥ parikalpyatām ||
ŚlōVā.ATV.117ab: pūrvavṛtte hi viṣaye jñātavān iti sambhavet
ŚlōVā.ATV.117cd: jānāmīti na satyaṃ syān nedānīṃ vetty asau tataḥ ||
ŚlōVā.ATV.118ab: yadīdānīntano grāhyo jānāmīty upapadyate
ŚlōVā.ATV.118cd: jñātavān ity ado ’satyaṃ naivājñāsīdayaṃ yataḥ ||
ŚlōVā.ATV.119ab: ubhayagrāhyatāṃ tu dvayam apy anṛtaṃ bhavet
ŚlōVā.ATV.119cd: na hy etau jñātavantau vā jānīto vādhunā punaḥ ||
ŚlōVā.ATV.120ab: santāno na ca tadgrāhyo dvairūpyasyāsambhavāt
ŚlōVā.ATV.120cd: jñātavān na hy asau pūrvam avastutvān na vādhunā ||
ŚlōVā.ATV.121ab: sāmānyaṃ na ca kiñ cit te jñātṛ pūrvāparakṣaṇe
ŚlōVā.ATV.121cd: sādṛśyāt pratyabhijñā cen na syād asadṛśeṣu sā ||
ŚlōVā.ATV.122ab: gām ahaṃ jñātavān pūrvam aśvaṃ jānāmy ahaṃ punaḥ
ŚlōVā.ATV.122cd: atha jñātṛtvasāmānyaṃ tat syād dehāntareṣv api ||
ŚlōVā.ATV.123ab: tatra sarveṇa vijñāte bhaved aham iti smṛtiḥ
ŚlōVā.ATV.123cd: ekasantānaje cāpi sa iti syāt kṣaṇe matiḥ ||
ŚlōVā.ATV.124ab: yathā dehāntarajñāne ghaṭādau vā bahiḥ sthite
ŚlōVā.ATV.124cd: jñātari pratyabhijñāṃ ca vāsanā kartum arhati ||
ŚlōVā.ATV.125ab: nātasmin sa iti jñānaṃ na hy asau bhrāntikāraṇam
ŚlōVā.ATV.125cd: na cāhampratyayo bhrāntir iṣṭo bādhakavarjanāt ||
ŚlōVā.ATV.126ab: jñātur anyaś ca viṣayas tasya na syāt svabhāvataḥ
ŚlōVā.ATV.126cd: ahaṃ pratyayavijñeyo jñātā naḥ sarvadaiva hi ||
ŚlōVā.ATV.127ab: guruḥ sthūlaḥ kṛśo vāham iti dehe ’pi yā matiḥ
ŚlōVā.ATV.127cd: bhrāntiḥ sā bhedarūpaṃ hi guru me tad itīṣyate ||
ŚlōVā.ATV.128ab: idaṃ mamedṛśaṃ cakṣurmano me bhrāntam ity api
ŚlōVā.ATV.128cd: indriyeṣv api bhedena vyavahāraś ca dṛśyate ||
ŚlōVā.ATV.129ab: ajñātṛtvasya siddhatvād virodhād bhedavaty api
ŚlōVā.ATV.129cd: pratyāsattinimittas tu syād abhedamatir bhramaḥ ||
ŚlōVā.ATV.130ab: mamātmeti matibhedavyapadeśena yātmanaḥ
ŚlōVā.ATV.130cd: tatrāvasthātmanā bhedaṃ jñānasyāśritya kalpanā ||
ŚlōVā.ATV.131ab: mametyetasya mukhyārtho nātmano ’nyaḥ pratīyate
ŚlōVā.ATV.131cd: tenāsau bhedahetuḥ syād, bhedaś ca jñānahetukaḥ ||
ŚlōVā.ATV.132ab: ye cehājñātanānātvās teṣāṃ deheṣv ahaṃ matiḥ
ŚlōVā.ATV.132cd: tatrāpy ātmābhimānenety ahambuddhir dhruvātmani ||
ŚlōVā.ATV.133ab: ye tu vijñātanānātvās te deheṣv anahaṃkṛtāḥ
ŚlōVā.ATV.133cd: jānāmy aham itīdaṃ tu jñānaṃ naiva nivarttate ||
ŚlōVā.ATV.134ab: tannivṛttau na teṣāṃ syād dhyānaṃ śiṣyopadeśane
ŚlōVā.ATV.134cd: pravṛttir dṛśyate sā ca, tenātmā taiḥ pratīyate ||
ŚlōVā.ATV.135ab: śāstrādavardhavijñāte yady ahaṃ jñātavān iti
ŚlōVā.ATV.135cd: nāvagacchet tataḥ sarvaḥ pravartetāditaḥ punaḥ ||
ŚlōVā.ATV.136ab: tenāsmāt pratyabhijñānāt sarvalokāvadhāritāt
ŚlōVā.ATV.136cd: nairātmyavādabādhaḥ syāt, ete ca pratihetavaḥ ||
ŚlōVā.ATV.137ab: hyastanāhammatigrāhyo jñātādyāpy anuvarttate
ŚlōVā.ATV.137cd: ahaṃpratyayagamyatvād idānīntaboddhṛvat ||
ŚlōVā.ATV.138ab: eṣa vā hyo bhavej jñātā jñātṛtvāt tat eva vā
ŚlōVā.ATV.138cd: hyastanajñātṛvat, teṣāṃ pratyayānāṃ ca sādhyatā ||
ŚlōVā.ATV.139ab: ekasantānasambandhijñātrahampratyayatvataḥ
ŚlōVā.ATV.139cd: hyastanādyatanāḥ sarve tulyārthaś caikabuddhivat ||
ŚlōVā.ATV.140ab: vedādevātmanāstitvaṃ yo nāma pratipadyate
ŚlōVā.ATV.140cd: virodhaṃ vātmanā brūyāt taṃ prati brāhmaṇābhidhā ||
ŚlōVā.ATV.141ab: anyathānupapatteś ca vidhinātmanyapekṣite
ŚlōVā.ATV.141cd: astitvadyotanād etair arthākṣiptasamarthanam ||
ŚlōVā.ATV.142ab: śāntāyāṃ vācyaśaktāyām ātmā kena prakāśyate
ŚlōVā.ATV.142cd: ātmanaiva prakāśyo ’yam ātmā jyotir itīritam ||
ŚlōVā.ATV.143ab: agrāhya iti sāmānyāt sarveṇeti pratīyate
ŚlōVā.ATV.143cd: ātmajyotiṣṭvavacanāt parair ity avatiṣṭhate ||
ŚlōVā.ATV.144ab: arthād evārthabuddhir yā sā śuddhaivopamocyate
ŚlōVā.ATV.144cd: sādṛśyabodhanaṃ śabdair upamānāgamau punaḥ ||
ŚlōVā.ATV.145ab: ātmajñānāvinābhūtadṛṣṭaceṣṭānirūpaṇāt
ŚlōVā.ATV.145cd: pareṣām ātmavijñānam anumānād udāhṛtam ||
ŚlōVā.ATV.146ab: sadasannāśyanāśātmaparikīrtanam ūḍhayā
ŚlōVā.ATV.146cd: coditaḥ pūrvapakṣo ’yam iti siddhāntam abravīt ||
ŚlōVā.ATV.147ab: avināśī svarūpeṇa puruṣo yā tu nāśitā
ŚlōVā.ATV.147cd: mātrāṇāṃ sā’’dhikārāṇām, bhūtādīnām asaṃjñitā ||
ŚlōVā.ATV.148ab: ity āha nāsti kyanirākariṣṇur ātmāstitāṃ bhāṣyakṛdatra yuktyā
ŚlōVā.ATV.148cd: dṛḍhatvam etadviṣayaś ca bodhaḥ prayāti vedāntaniṣevaṇena ||


---------------------------------------------------------------------
[śabdanityatādhikaraṇa (sna)]

ŚlōVā.SNA.1ab: yady anityatvapakṣe ’pi śabdād artho ’vagamyate
ŚlōVā.SNA.1cd: anādir vyavahāraś ca nityatvaṃ kiṃ nu sādhyate ||
ŚlōVā.SNA.2ab: satyam icchanti te ’py evaṃ nyāyas tatra parīkṣyate
ŚlōVā.SNA.2cd: na parābhyupagatyaiva prāmāṇyam avatiṣṭhate ||
ŚlōVā.SNA.3ab: yadā hi kṣaṇikaḥ śabdo na śakto ’rthāvadhāraṇe
ŚlōVā.SNA.3cd: yuktyāvadhāryate tatra nirmalā vedadhīr bhavet ||
ŚlōVā.SNA.4ab: nirmūlair api vijñānair dṛṣṭārtheṣu bhaved gatiḥ
ŚlōVā.SNA.4cd: śrutimātrāśrayatvāt tu dharmo dauḥsthityam āśritaḥ ||
ŚlōVā.SNA.5ab: anādivyavahāratvam ādimad vastusaṃśrayam
ŚlōVā.SNA.5cd: pratyākhyeyam, ghaṭatvādijātau vyaktibhramo hi saḥ ||
ŚlōVā.SNA.6ab: sthite kūṭasthanityatve vyavahārasya nityatā
ŚlōVā.SNA.6cd: kūṭasthena vinaitena na tasyālambanaṃ bhavet ||
ŚlōVā.SNA.7ab: prasiddhatvād ṛte sarvo vyavahāro hi neṣyate
ŚlōVā.SNA.7cd: tasmād vedapramāṇārthaṃ nityatvam iha sādhyate ||
ŚlōVā.SNA.8ab: parasparāvinābhāvād anityakṛtakatvayoḥ
ŚlōVā.SNA.8cd: kāraṇaṃ dvayasiddhyarthaṃ kiñ cit kasya cid ucyate ||
ŚlōVā.SNA.9ab: nānādeśāvagamyatvād yugapat tulyabuddhibhiḥ
ŚlōVā.SNA.9cd: asmābhiḥ, kṛtakaḥ śabdo bhaved akṣaralekhyavat ||
ŚlōVā.SNA.10ab: yaugapadyopalambhād vā bhedo bhedāc ca kāryatā
ŚlōVā.SNA.10cd: avibhutve hi yugapannaiko nānāvagamyate ||
ŚlōVā.SNA.11ab: kārtyena cāvagamyatvād ekadeśe ghaṭādivat
ŚlōVā.SNA.11cd: śabdasyāvibhūtā tasmād anyatāsya mukhāntare ||
ŚlōVā.SNA.12ab: ekaḥ sann ekadeśastho yadaikena prayujyate
ŚlōVā.SNA.12cd: tadā vaktrantare na syād ekavaktṛmukhādivat ||
ŚlōVā.SNA.13ab: kāryatve syāt kriyābhedāt phalabhedaḥ pratikriyam
ŚlōVā.SNA.13cd: tenaikabuddhiḥ sādṛśyāt sphuṭe ’nyatve ’vakalpate ||
ŚlōVā.SNA.14ab: nityatve tv ekabuddheḥ syān na kiñ cid bhrāntikāraṇam
ŚlōVā.SNA.14cd: kāmaṃ deśā iti nyāyāt tac caikatvaṃ viruddhyate ||
ŚlōVā.SNA.15ab: na ca vyañjakabhedena deśabhedopalambhanam
ŚlōVā.SNA.15cd: pradīpair bhinnadeśasthair na bhinno vyajyate ghaṭaḥ ||
ŚlōVā.SNA.16ab: vyomānavayavaṃ caiṣāṃ dhvanīnām āśrayo matam
ŚlōVā.SNA.16cd: savyaṅgyānām ataḥ sarvair vyaktir ekatra te bhavet ||
ŚlōVā.SNA.17ab: vastvantaravikāryatvāt smṛtisādṛśyasādhitāt
ŚlōVā.SNA.17cd: ikārāder anityatvaṃ dadhikṣīraguḍādivat ||
ŚlōVā.SNA.18ab: hetuvṛddhyanusāritvāt kāryatāsya ghaṭādivat
ŚlōVā.SNA.18cd: na hi dīpasahasre ’pi vyañjake varddhate ghaṭaḥ ||
ŚlōVā.SNA.19ab: anaikāntikatā tāvaddhetūnām iha kathyate
ŚlōVā.SNA.19cd: prayatnānantarā dṛṣṭir nitye ’pi na viruddhyate ||
ŚlōVā.SNA.20ab: tasmāt tatraiva dṛṣṭatvād anyatrādṛṣṭakalpanā
ŚlōVā.SNA.20cd: prāgūrdhvānupalabdho ced dhetutvena vivakṣite ||
ŚlōVā.SNA.21ab: jātyaulūkyasya, sāṃkhyasya caitanyenātmavartinā
ŚlōVā.SNA.21cd: śākyasyāpi tv anaikāntaḥ kṣaṇikavyatirekibhiḥ ||
ŚlōVā.SNA.22ab: pratisaṃkhyāpratisaṃkhyānirodhavyom abhistribhiḥ
ŚlōVā.SNA.22cd: buddhipūrvaṃ vināśe hi pratisaṃkhyānirodhadhīḥ ||
ŚlōVā.SNA.23ab: abuddhipūrvakas teṣāṃ nirodho ’pratisaṃkhyayā
ŚlōVā.SNA.23cd: tau ca dvāv apy anāśitvād iṣṭāvakṛtakāv api ||
ŚlōVā.SNA.24ab: āhuḥ svabhāvasiddhaṃ hi te vināśam ahetukam
ŚlōVā.SNA.24cd: hetur yasya vināśo ’pi tasya dṛṣṭo ’ṅkurādivat ||
ŚlōVā.SNA.25ab: vināśasya vināśas tu nāsti tasmād akṛtrimaḥ
ŚlōVā.SNA.25cd: bhavati hy agnisambandhāt kāṣṭād aṅgārasantatiḥ ||
ŚlōVā.SNA.26ab: mudgarādihatāc cāpi kapālaṃ jāyatte ghaṭāt
ŚlōVā.SNA.26cd: svābhāviko vināśas tu jātamātrapratiṣṭitaḥ ||
ŚlōVā.SNA.27ab: sūkṣmaḥ sadṛśasantānadṛtter anupalakṣitaḥ
ŚlōVā.SNA.27cd: yadā vilakṣaṇo hetuḥ patet sadṛśasantatau ||
ŚlōVā.SNA.28ab: vilakṣaṇena kāryeṇa sthūlo ’bhivyajyate tadā
ŚlōVā.SNA.28cd: tenāsadṛśasantāno hetoḥ sañjāyate yataḥ ||
ŚlōVā.SNA.29ab: tenaivākriyamāṇo ’pi nāśo ’bhivyajyate sphūṭaḥ
ŚlōVā.SNA.29cd: sa mudgaraprahārādiprayatnānantarīyakaḥ ||
ŚlōVā.SNA.30ab: yasmād akṛtako dṛṣṭo, hetuḥ syād vyabhicāryataḥ
ŚlōVā.SNA.30cd: ākāśam api nityaṃ sad yadā bhūmijalāvṛtam ||
ŚlōVā.SNA.31ab: vyajyate tadapohena svananotsecanādibhiḥ
ŚlōVā.SNA.31cd: prayatnānantaraṃ jñānaṃ tadā tatrāpi dṛśyate ||
ŚlōVā.SNA.32ab: tenānaikāntiko hetur yaduktaṃ tatra darśanāt
ŚlōVā.SNA.32cd: atha sthagitam apy etad asty evety anumīyate ||
ŚlōVā.SNA.33ab: tirohitānabhivyakteḥ śabdabuddhiprabandhavat
ŚlōVā.SNA.33cd: śabdasyaivānavasthānād iti hetuṃ vaded yadi ||
ŚlōVā.SNA.34ab: asthānād ity ayaṃ hetus tadānaikāntiko bhavet
ŚlōVā.SNA.34cd: ākāśadhīprabandho hi tadā tasmin na tiṣṭati ||
ŚlōVā.SNA.35ab: tirohitānabhivyakteḥ śabdabuddhiprabandhavat
ŚlōVā.SNA.35cd: śabdasyaivānavasthanād iti hetuṃ vaded yadi ||
ŚlōVā.SNA.36ab: asiddha eva vaktavyas tato ’bhivyaktivādinā
ŚlōVā.SNA.36cd: tadvyāpārakṛtatve ’pi vyaṅgyair mūlodakādibhiḥ ||
ŚlōVā.SNA.37ab: kutakatve ’pī teṣāṃ hi notpattiḥ khananādinā
ŚlōVā.SNA.37cd: na cāccāraṇato ’nyāsti śabdasyotpādikā kriyā ||
ŚlōVā.SNA.38ab: nibandharyasatīty evaṃ viśiṣṭe ’pi, tathaiva naḥ
ŚlōVā.SNA.38cd: abandhāḥ syur yaditeṣām abodho hetvabhāvataḥ ||
ŚlōVā.SNA.39ab: vyañjakābhāvataḥ śabde ’py abodho badhirādivat
ŚlōVā.SNA.39cd: tasyaiva vā nibandhṛtve bhaved dhetor asiddhatā ||
ŚlōVā.SNA.40ab: atha pūrvāparāsattvaṃ hitus tatrāpy asiddhatā
ŚlōVā.SNA.40cd: sann eva sādhānābhāvāc chabdo naivopalabhyate ||
ŚlōVā.SNA.41ab: kṣaṇikaṃ sādhanaṃ cāsya buddhir apy anuvartate
ŚlōVā.SNA.41cd: meghāndhakāraśarvaryā vidyujjanitadṛṣṭivat ||
ŚlōVā.SNA.42ab: yathā ghaṭāder dīpādir abhivyañjaka iṣyate
ŚlōVā.SNA.42cd: cakṣuṣo'nugrahād evaṃ dhvaniḥ syāc chrītrasaṃskṛteḥ ||
ŚlōVā.SNA.43ab: na ca paryanuyogo ’tra kenākāreṇa saṃskṛtiḥ
ŚlōVā.SNA.43cd: utpattāv api tulyatvāc chaktis tatrāpy atīndriyā ||
ŚlōVā.SNA.44ab: nityaṃ kāryānumeyā ca śaktiḥ kim anuyujyate
ŚlōVā.SNA.44cd: tadbhāvabhāvitāmātraṃ pramāṇaṃ tatra gamyate ||
ŚlōVā.SNA.45ab: ato ’tīndriyayaivete śaktyā śaktim atīndriyām
ŚlōVā.SNA.45cd: indriyasyādadhānāḥ syuḥ śabdābhivyaktihetavaḥ ||
ŚlōVā.SNA.46ab: vyñjako nānyajātiś cet, śrotraṃ śabdsya te katham
ŚlōVā.SNA.46cd: pārthivānāṃ ghaṭādīnāṃ pradopādiś ca taijasaḥ ||
ŚlōVā.SNA.47ab: ātmādisamprayoge ca kāryaiḥ syāt tulyajātitā
ŚlōVā.SNA.47cd: jātir yā kā cid iṣṭā cet sā no ’trāpi bhaviṣyati ||
ŚlōVā.SNA.48ab: upalabdhinimittāc ca nānyad vyañjakam ucyate
ŚlōVā.SNA.48cd: tasmād yathopalabdhatvāt sa jātivyañjako bhavet ||
ŚlōVā.SNA.49ab: tathā tadavinābhāvād vijātīyo bhaviṣyati
ŚlōVā.SNA.49cd: vāyavīyānabhijñatvāt tālvādisthābhimānataḥ ||
ŚlōVā.SNA.50ab: anabhivyañjakatvārtham āhoparatayor api
ŚlōVā.SNA.50cd: vāyavīradhiyaivoktaṃ na nūnam iti cottaram ||
ŚlōVā.SNA.51ab: abhighātavacas taḥ prāgevaṃ gūḍhadhiyāvubhau
ŚlōVā.SNA.51cd: yadi śabdam itīhāpi tredhābhivyaktisambhavaḥ ||
ŚlōVā.SNA.52ab: sā hi syāc chabdasaṃskārādindriyasyobhayasya vā
ŚlōVā.SNA.52cd: tatra sarvaiḥ pratīyeta śabdaḥ saṃskriyate yadi ||
ŚlōVā.SNA.53ab: nirbhāgasya vibhor na syād ekadeśe hi saṃskriyā
ŚlōVā.SNA.53cd: na cāsyādhārabhedena saṃskāraniyamo bhavet ||
ŚlōVā.SNA.54ab: yataḥ śabdo nirādhāro vyomātmādivad eva ca
ŚlōVā.SNA.54cd: athāpy ākāśam ādhāras tatrānavayave ’sati ||
ŚlōVā.SNA.55ab: na syāt pradeśasaṃskāraḥ, kṛtsnaśabdamater api
ŚlōVā.SNA.55cd: na hi sāmastyarūpeṇa yāvad vyoma vyavasthitaḥ ||
ŚlōVā.SNA.56ab: śaktyate sakalo boddhum ekadeśena saṃskṛtaḥ
ŚlōVā.SNA.56cd: ākāśaśrotrapakṣe ca vibhutvāt prāptitulyatā ||
ŚlōVā.SNA.57ab: dūrabhāve ’pi śabdānām iti jñānaṃ prasajyate
ŚlōVā.SNA.57cd: śrotrasya caivam ekatvaṃ sarvaprāṇabhṛtāṃ bhavet ||
ŚlōVā.SNA.58ab: tenaikaśrutivelāyāṃ śṛṇuyuḥ sarva eva te
ŚlōVā.SNA.58cd: tasyānavayavatvāc ca na dharmādharmasaṃskṛtaḥ ||
ŚlōVā.SNA.59ab: nabhodeśo bhavec chrotraṃ vyavasthādvayasiddhayate
ŚlōVā.SNA.59cd: vaiśeṣikādisiddhānteṣv evaṃ tāvat prasajyate ||
ŚlōVā.SNA.60ab: kāpile ’pi vibhutvena śrotrāder iyam eva dik
ŚlōVā.SNA.60cd: sakṛc ca saṃskṛtaṃ śrotraṃ sarvaśabdān prabodhayet ||
ŚlōVā.SNA.61ab: ghaṭāyonmīlitaṃ cakṣuḥ paṭaṃ na hi na budhyate
ŚlōVā.SNA.61cd: etad eva prasaṅktavyaṃ viṣayasyāpi saṃskṛtau ||
ŚlōVā.SNA.62ab: samānadeśavartitvāt saṃskāro ’py aviśeṣataḥ
ŚlōVā.SNA.62cd: sthiravāyvapanītyā ca saṃskāro ’sya bhavan bhavet ||
ŚlōVā.SNA.63ab: dṛṣṭaṃ vāvaraṇāpāye taddeśānyopalambhanam
ŚlōVā.SNA.63cd: saṃskṛtāsaṃskṛtatve ca śabdaikatve na siddhyataḥ ||
ŚlōVā.SNA.64ab: ekāvasthābhyupeto vā sarvair jñāyeta vā na vā
ŚlōVā.SNA.64cd: pratyekābhihitā doṣāḥ syur dvayor api saṃskṛtau ||
ŚlōVā.SNA.65ab: tena prādeśikaṃ jñānaṃ na kṛtatvād vinā bhaved
ŚlōVā.SNA.65cd: uttaraṃ śrotrasaṃskārād bhāṣyakāreṇa varṇitam ||
ŚlōVā.SNA.66ab: tadbhedāt śrutibhedaś ca pratiśrotṛ vyavasthitaḥ
ŚlōVā.SNA.66cd: nāvaśyaṃ śrotram ākāśam asmābhiś cābhyupeyate ||
ŚlōVā.SNA.67ab: na cānavayavaṃ vyoma jainasāṃkhyaniṣedhataḥ
ŚlōVā.SNA.67cd: tenākāśaikadeśo vā yad vā vastvantaraṃ bhavet ||
ŚlōVā.SNA.68ab: kāryārthāpattigamyaṃ na ḥ śrotraṃ pratinaraṃ sthiram
ŚlōVā.SNA.68cd: yady api vyāpi caikaṃ ca tathāpi dhvanisaṃskṛtiḥ ||
ŚlōVā.SNA.69ab: adhiṣṭhāneṣu sā yasya tacchabdaṃ pratipatsyate
ŚlōVā.SNA.69cd: athāpīndriyasaṃskāraḥ so ’py adhiṣṭhānadeśataḥ ||
ŚlōVā.SNA.70ab: śabdaṃ na śroṣyati śrotraṃ tenāsaṃskṛtaśaṣkuli
ŚlōVā.SNA.70cd: aprāptakarṇadeśatvād dhvaner na śrotrasaṃskriyā ||
ŚlōVā.SNA.71ab: ato ’dhiṣṭhānabhedena saṃskāraniyamasthitiḥ
ŚlōVā.SNA.71cd: nanv ekasminn adhiṣṭhāne labdhasaṃskāram indriyam ||
ŚlōVā.SNA.72ab: bodhakaṃ sarvadeheṣu syād ekendriyavādinaḥ
ŚlōVā.SNA.72cd: puṃsā dehapradeśeṣu vijñānotpattir iṣyate ||
ŚlōVā.SNA.73ab: tena pradhānavaideśyād viguṇā sā tu saṃskṛtiḥ
ŚlōVā.SNA.73cd: niṣpradeśo ’pi cātmā naḥ kārtsnyena ca vidann api ||
ŚlōVā.SNA.74ab: śarīra eva gṛhṇātīty evam ukte na dṛṣyati
ŚlōVā.SNA.74cd: ekatve ’pi yathākāśaṃ dravyaiḥ sāvayavaiḥ pṛthak ||
ŚlōVā.SNA.75ab: saṃsargabhedaṃ labhate saṃskārāsaṃskṛto tathā
ŚlōVā.SNA.75cd: vyomno ’navayavavyāptisadbhāve ’pi bhuviṣṭhitān ||
ŚlōVā.SNA.76ab: dvyāśrayatvaṃ na saṃsargo ghaṭādīnanurudhyate
ŚlōVā.SNA.76cd: bādhiryādivyavasthānam anenaiva ca hetunā ||
ŚlōVā.SNA.77ab: tadevābhogyam anyasya dharmādharmavaśīkṛtam
ŚlōVā.SNA.77cd: yathā tatra vasann eva svāmitvād avaropitaḥ ||
ŚlōVā.SNA.78ab: na bhogaṃ labhate tadvadbadhiro ’nyatra śṛṇvati
ŚlōVā.SNA.78cd: śrotraśabdāśrayāṇāṃ ca na nāmāvayavāḥ svayam ||
ŚlōVā.SNA.79ab: na caikadeśavṛttitvaṃ tathāpy etan na duṣyati
ŚlōVā.SNA.79cd: vyañjakānāṃ hi vāyūnāṃ bhinnāvayavadeśatā ||
ŚlōVā.SNA.80ab: jātibhedaś ca tenaiva saṃskāro vyavatiṣṭhate
ŚlōVā.SNA.80cd: anyārthaṃ prerito vāyur yathā'nyaṃ na karotivaḥ ||
ŚlōVā.SNA.81ab: tathānyavarṇaṃ saṃskāraśakto nānyaṃ kariṣyati
ŚlōVā.SNA.81cd: anyais tālvādisaṃyogair varṇo nānyo yathaiva te ||
ŚlōVā.SNA.82ab: tathā dhvanyantarākṣepo na dhvanyantarasāribhiḥ
ŚlōVā.SNA.82cd: tasmād utpattyabhivyaktyoḥ kāryārthāpattitaḥ samaḥ ||
ŚlōVā.SNA.83ab: sāmarthyabhedaḥ sarvatra, syāt prayatnavivakṣayoḥ
ŚlōVā.SNA.83cd: viṣayasyāpi saṃskāre tenaikasyaiva saṃskṛtiḥ ||
ŚlōVā.SNA.84ab: naraiḥ sāmarthyabhedāc ca na sarvair avagamyate
ŚlōVā.SNA.84cd: yathaivotpadyamāno ’yaṃ na sarvair avagamyate ||
ŚlōVā.SNA.85ab: digdeśādivibhāgena sarvān prati bhavann api
ŚlōVā.SNA.85cd: tathaiva yatsamīpasthair nādaiḥ syād yasya saṃskṛtiḥ ||
ŚlōVā.SNA.86ab: tair eva śrūyate śabdo na dūrasthaiḥ kathañ cana
ŚlōVā.SNA.86cd: dvayasaṃskārapakṣe tu mṛṣā doṣadvaye vacaḥ ||
ŚlōVā.SNA.87ab: yenānyataravaikalyāt sarvaiḥ sarvo na gṛhyate
ŚlōVā.SNA.87cd: sarvalokaprasiddhāṃ ca vivakṣānusṛtāṃ śrutim ||
ŚlōVā.SNA.88ab: anugacchadibhir ekāntāt kāryo mārgaḥ parokṣakaiḥ
ŚlōVā.SNA.88cd: tatra ye tāvad icchanti prāksaṃyogavibhāgataḥ ||
ŚlōVā.SNA.89ab: śabda utpadyate tasmād anyas tatsadṛśaḥ punaḥ
ŚlōVā.SNA.89cd: tadanantaradeśe ’nyas tādṛganyas tataḥ paraḥ ||
ŚlōVā.SNA.90ab: vīcītaraṅgavṛttyaivam antyaḥ śrotreṇa gṛhyate
ŚlōVā.SNA.90cd: adṛṣṭakalpanā tasmin pakṣe bahvī prasajyate ||
ŚlōVā.SNA.91ab: śabdabhede na tāvan naḥ prajñābhedaḥ pravarttate
ŚlōVā.SNA.91cd: ārambhakatvaṃ śabdasya niṣkriyasyāpramāṇakam ||
ŚlōVā.SNA.92ab: deśāntaragataṃ kārya nāmūrtasyābhighnataḥ
ŚlōVā.SNA.92cd: deśeyattānimittaṃ ca nārambhaniyamaṃ prati ||
ŚlōVā.SNA.93ab: na ca diṅniyame hetur anuvātagates tathā
ŚlōVā.SNA.93cd: sadṛśaṃ vā sajātiṃ vā karotīti ca duṣkaram ||
ŚlōVā.SNA.94ab: ārambhasarvadikkatve na ca hetuḥ pratīyate
ŚlōVā.SNA.94cd: niranvayair vinaśyadbhir na cātyantāsatāṃ kriyā ||
ŚlōVā.SNA.95ab: jñānasantānavaccaiṣāṃ santāno nāvakalpate
ŚlōVā.SNA.95cd: vegavatsakriyatvābhyāṃ taraṅgāṇāṃ tu yujyate ||
ŚlōVā.SNA.96ab: kāryadeśāntarārambho yāvadvegaṃ ca tatkriyā
ŚlōVā.SNA.96cd: ārambhapratibandho ’sya na ca kuḍyādibhibhaṃvet ||
ŚlōVā.SNA.97ab: na hy asūrttasya sadbhāvo sūrtamadhye vihanyate
ŚlōVā.SNA.97cd: na ca kuḍyādibhir vyoma nāśyate sāryate ’pi vā ||
ŚlōVā.SNA.98ab: na tirodhīyate tasmāt kuḍyamadhye ’pi tad dhruvam
ŚlōVā.SNA.98cd: ākāśaṃ tatra na syāc cet kuḍyasthānaṃ virudhyate ||
ŚlōVā.SNA.99ab: tan madhyāvayavānāṃ ca, na hi tiṣṭhati te ghane
ŚlōVā.SNA.99cd: athāvṛtyātmakadravyasaṃyogarahitaṃ nabhaḥ ||
ŚlōVā.SNA.100ab: śabdotpādaṃ bibhartīti tatra nyāyo na kaś cana
ŚlōVā.SNA.100cd: anyathāpy upapannatvāt nārthāpattyaitad iṣyate ||
ŚlōVā.SNA.101ab: na pramāṇāntaraṃ ceyaṃ pramāṇadvayavādinām
ŚlōVā.SNA.101cd: sambandhānupalabdheś ca nānumānena kalpanā ||
ŚlōVā.SNA.102ab: brṛyāt sāmānyadṛṣṭaṃ ced, bhaved dhetor viruddhatā
ŚlōVā.SNA.102cd: sajātīyakaraḥ śabdo guṇatvāc cendriyādivat ||
ŚlōVā.SNA.103ab: aśabdārambhakas tadvat syād adeśāntare tathā
ŚlōVā.SNA.103cd: yatra hy avayavā deśe paṭādīnāṃ vyavasthitāḥ ||
ŚlōVā.SNA.104ab: tatraiva tadguṇāḥ sarve tadārabdho ’vayavy api
ŚlōVā.SNA.104cd: tadguṇāś cāpi taddeśās tenaiṣām ekadeśatā ||
ŚlōVā.SNA.105ab: tadvadādyā pṛthagdeśāḥ śabdāḥ sarve bhavanti hi
ŚlōVā.SNA.105cd: śabdaṃ nārabhate śabdaḥ śabdatvād antyaśabdavat ||
ŚlōVā.SNA.106ab: evaṃ vibhāgasaṃyogau tadbhāvād antyayogavat
ŚlōVā.SNA.106cd: jainakāpilanirdiṣṭaṃ śabdaśrotrādisarpaṇam ||
ŚlōVā.SNA.107ab: sādhīyo ’smāt, tad apy atra yuktyā naivāvatiṣṭhate
ŚlōVā.SNA.107cd: śabdasyāgamanaṃ tāvad adṛṣṭaṃ parikalpitam ||
ŚlōVā.SNA.108ab: mūrtisparśādimattvaṃ ca teṣām abhibhavaḥ satām
ŚlōVā.SNA.108cd: tvagagrāhyatvam anye ca bhāgāḥ sūkṣmāḥ prakīrtitāḥ ||
ŚlōVā.SNA.109ab: teṣām adṛśyamānānāṃ kathaṃ ca racanākramaḥ
ŚlōVā.SNA.109cd: kīdṛśād racanābhedād varṇabhedaś ca jāyate ||
ŚlōVā.SNA.110ab: dravatvena vinā caiṣāṃ saṃśleṣaḥ kathyate katham
ŚlōVā.SNA.110cd: āgacchatāṃ ca viśleṣo na bhaved vāyunā katham ||
ŚlōVā.SNA.111ab: laghavo ’vayavā hy ete nibaddhā na ca kena cit
ŚlōVā.SNA.111cd: vṛkṣādyabhihatānāṃ ca viśleṣo loṣṭavad bhavet ||
ŚlōVā.SNA.112ab: ekaśrotrapraveśe ca nānyeṣāṃ syāt punaḥ śrutiḥ
ŚlōVā.SNA.112cd: na cāvāntaravarṇānāṃ nānātvasyāsti kāraṇam ||
ŚlōVā.SNA.113ab: na caikasyaiva sarvāsu gamanaṃ dikṣu yujyate
ŚlōVā.SNA.113cd: śrotrāgamanapakṣe ca, tan na, vṛttiś ca gacchati ||
ŚlōVā.SNA.114ab: tadadṛṣṭadvayaṃ tasya, dūrasthena ca vikriyā
ŚlōVā.SNA.114cd: prāptiḥ sarvagatatvāc cet, tulyā dūragateṣv api ||
ŚlōVā.SNA.115ab: vikriyāvikriye tatra sarvaiḥ syātāṃ na bhedataḥ
ŚlōVā.SNA.115cd: asambaddhavikāritvam apīṣṭaṃ tatra pūrvavat ||
ŚlōVā.SNA.116ab: asambandhasamānatve nāsanno hi viśiṣyate
ŚlōVā.SNA.116cd: amūrtā śrotravṛttiś ca na mūrtena vihanyate ||
ŚlōVā.SNA.117ab: tatra vyavahitaḥ śabdaḥ kimarthaṃ nopalabhyate
ŚlōVā.SNA.117cd: śrtotrasya vikriyāyāṃ ca neyattāyā niyāmakam ||
ŚlōVā.SNA.118ab: nānuvātādibhis tasya vṛtteś ca preraṇaṃ bhavet
ŚlōVā.SNA.118cd: anuvātaṃ vihanyeta, prativātaṃ ca sā vrajet ||
ŚlōVā.SNA.119ab: tadgataṃ hy anuvātatvaṃ syān na śabdagataṃ tadā
ŚlōVā.SNA.119cd: yeṣāṃ tv aprāpta evāyaṃ śabdaḥ śrotreṇa gṛhyate ||
ŚlōVā.SNA.120ab: teṣām aprāptitulyatvaṃ dūravyavahitādiṣu
ŚlōVā.SNA.120cd: tatra dūrasamīpasthagrahaṇāgrahaṇe same ||
ŚlōVā.SNA.121ab: syātāṃ na ca kramo nāpi tīvramandādisambhavaḥ
ŚlōVā.SNA.121cd: tasmāc chrotriyadṛṣṭāpi kalpaneyaṃ parīkṣyatām ||
ŚlōVā.SNA.122ab: prayatnābhihato vāyuḥ koṣṭhyo yātītyasaṃśayam
ŚlōVā.SNA.122cd: sa saṃyogavibhāgau ca tālvāder anurudhyate ||
ŚlōVā.SNA.123ab: vegavattvāc ca so ’vaśyaṃ yāvad vegaṃ pratiṣṭhate
ŚlōVā.SNA.123cd: tasyātmavayavānāṃ ca stimitena ca vāyunā ||
ŚlōVā.SNA.124ab: saṃyogā viprayogāś ca jāyante gamanād dhruvam
ŚlōVā.SNA.124cd: karṇavyomani sa prāptaḥ śaktiṃ śrotre niyacchati ||
ŚlōVā.SNA.125ab: tadbhāve śabdabodhāc ca saṃskāro ’dṛṣṭa iṣyate
ŚlōVā.SNA.125cd: utpattiśaktivat so ’pīty adhikaṃ no na kiñ cana ||
ŚlōVā.SNA.126ab: tathaiva tadviśeṣo ’pi viśiṣṭagrahaṇād bhavet
ŚlōVā.SNA.126cd: śabdotpatter niṣiddhatvād anyathānupapattitaḥ ||
ŚlōVā.SNA.127ab: viśiṣṭasaṃskṛter janma dhvanibhyo ’dhyavasīyate
ŚlōVā.SNA.127cd: tadbhāvabhāvitā cātra śaktyastitvā'vavodhinī ||
ŚlōVā.SNA.128ab: śrotraśaktivad eveṣṭā, buddhis tatra hi saṃhṛtā
ŚlōVā.SNA.128cd: kuḍyādipratibandho ’pi yujyate mātariśvanaḥ ||
ŚlōVā.SNA.129ab: śrotradeśābhighāte ’pi tena tīvrapravartinā
ŚlōVā.SNA.129cd: tasya ca kramavartitvāt kṣayi vegātmasaṃpadaḥ ||
ŚlōVā.SNA.130ab: saṃskārakramatīvratvamandatādinimittatā
ŚlōVā.SNA.130cd: imam eva ca saṃskāraṃ śabdagrahaṇakāraṇam ||
ŚlōVā.SNA.131ab: ke cit tu paṇḍitam manyāḥ śrotram ity abhimanvate
ŚlōVā.SNA.131cd: saṃjñāsañcāraṇāc caiṣāṃ bahumānaḥ svacetasi ||
ŚlōVā.SNA.132ab: mudhaiṣāṃ bahumāno ’yaṃ vastvanutpādya kiñ cana
ŚlōVā.SNA.132cd: dhvanijanyād dhi saṃskārāc chrotraṃ nānyat pradarśitam ||
ŚlōVā.SNA.133ab: taṃ muktvā śrotraśabdena kiṃ dṛṣṭam adhikaṃ ca taiḥ
ŚlōVā.SNA.133cd: evañ jātīyakān arthān phalena pratipāditān ||
ŚlōVā.SNA.134ab: lokaḥ saṃskāraśabdena sāmānyenaiva jalpati
ŚlōVā.SNA.134cd: śrotraśabdo viśeṣeṇa tatrāvijñātasaṅgatiḥ ||
ŚlōVā.SNA.135ab: siddhaṃ svārthaṃ parityajya nābhidhānena vartate
ŚlōVā.SNA.135cd: ādāvaparibhāṣyatvaṃ bhāṣyakāro yadabravīt ||
ŚlōVā.SNA.136ab: padārtheṣu bhavet teṣāṃ tadatikramaṇaṃ phalam
ŚlōVā.SNA.136cd: saṃskāravyatirikte ca sarvalokasya vastuni ||
ŚlōVā.SNA.137ab: śrotraśabdaḥ prasiddhaḥ san svāc chandyenāpanīyate
ŚlōVā.SNA.137cd: indriyāṇām abhivyaktir garbhasthasyaiva dehinaḥ ||
ŚlōVā.SNA.138ab: prākkāryād āgamaiḥ siddhā tatpradveṣeṇa laṅghyate
ŚlōVā.SNA.138cd: na ca śabdārthasambandhaḥ kartuṃ yogyaḥ kathañ cana ||
ŚlōVā.SNA.139ab: kṣaṇikaśrotrapakṣe ca so ’vaśyaṃ kṛtako bhavet
ŚlōVā.SNA.139cd: saṃskāre tulyam etac cet, na saṃskārāntarasthiteḥ ||
ŚlōVā.SNA.140ab: saṃskāraśabdavācyā hi ke cid varṣaśatāny api
ŚlōVā.SNA.140cd: dhriyante tena tacchabdasambandho na vinaśyati ||
ŚlōVā.SNA.141ab: śrotraśabdaḥ punaḥ pūrva saṃskārād uttaratra tu
ŚlōVā.SNA.141cd: ekadeśanibaddhe hi sarvadārthe pratiṣṭhitaḥ ||
ŚlōVā.SNA.142ab: śakyaṃ ca ghriyamāṇatvam indriyatvāt tvagāditvat
ŚlōVā.SNA.142cd: vaktuṃ śrotrasya tenātra kṣaṇikotpattyasambhavaḥ ||
ŚlōVā.SNA.143ab: yadi ca dhvanisasamparkāc chrotram evopajāyate
ŚlōVā.SNA.143cd: badhirasyāpi tajjanma kimarthaṃ nopalabhyate ||
ŚlōVā.SNA.144ab: yad yasya nāsti tat tasya sutarāṃ jananakṣamam
ŚlōVā.SNA.144cd: tasmād apekṣitaṃ śrotraṃ badhirasyāpi jāyatām ||
ŚlōVā.SNA.145ab: saṃskāre ’py aviśiṣṭaṃ cet, nāsāv upahatendriye
ŚlōVā.SNA.145cd: śrotramācchāditaṃ doṣaiḥ saṃskartuṃ dhvanayo ’kṣamāḥ ||
ŚlōVā.SNA.146ab: utpadyamānapakṣe tu na kiñ cit pratibandhanam
ŚlōVā.SNA.146cd: śrotram ākāśadeśaṃ ca bhautikendriyavādinaḥ ||
ŚlōVā.SNA.147ab: yamāhus tasya sadbhāvaḥ prāgdhvaneḥ kena vāryate
ŚlōVā.SNA.147cd: siddhasya ca padārthasya yānyataḥ kāryaṃ yogyatā ||
ŚlōVā.SNA.148ab: saṃskāraśabdavācyatvāt sā yuktyā vāryate kayā
ŚlōVā.SNA.148cd: lokāgamaprasiddheṣu padārtheṣv anyathā vacaḥ ||
ŚlōVā.SNA.149ab: tanmudhākhedakāri syād goviṣāṇāśanopamam
ŚlōVā.SNA.149cd: yadi tv avaśyaṃ kartavyastārkikoktiviparyayaḥ ||
ŚlōVā.SNA.150ab: tato vedānusāreṇa kāryā dikśrotratāmatiḥ
ŚlōVā.SNA.150cd: diśaḥ śrotram iti hy etat pralayeṣv abhidhīyate ||
ŚlōVā.SNA.151ab: tac ca prakṛtigāmitvavacanaṃ cakṣurādivat
ŚlōVā.SNA.151cd: sūryam asya tathā cakṣuruktaṃ gamayatād iti ||
ŚlōVā.SNA.152ab: tejaḥ prakṛtivijñānaṃ tathā śrotraṃ digātmakam
ŚlōVā.SNA.152cd: dik ca sarvaṃgataukā ca yāvad vyoma vyavasthitā ||
ŚlōVā.SNA.153ab: karṇacchidraparicchannā śrtotram ākāśadeśavat
ŚlōVā.SNA.153cd: yāvāṃś ca kaṇabhugnyāyo nabhobhāgaprakalpane ||
ŚlōVā.SNA.154ab: digbhāge tu samasto ’sau, āgamāt tu viśiṣyate
ŚlōVā.SNA.154cd: tasmād digdravyabhāgo yaḥ puṇyāpuṇyavaśīkṛtaḥ ||
ŚlōVā.SNA.155ab: karṇacchidraparicchinnaḥ śrotraṃ saṃskriyate ca saḥ
ŚlōVā.SNA.155cd: tasmāt svato ’navasthānaṃ parastādity asiddhatā ||
ŚlōVā.SNA.156ab: pratyayasyānavasthānaṃ vyomny api sthagite ’sti naḥ
ŚlōVā.SNA.156cd: na ca tasmin vināśitvaṃ dravye ’dravyātmake sati ||
ŚlōVā.SNA.157ab: tatrānumānabuddhiś cet, śabde ’py astīti gamyatām
ŚlōVā.SNA.157cd: karoter yac ca karmatvāt kṛtakatvam udāhṛtam ||
ŚlōVā.SNA.158ab: arthas tāvadasiddho ’yam abhidhānam athocyate
ŚlōVā.SNA.158cd: tatrāpi vyabhicāritvaṃ tatkriyājanmavādinaḥ ||
ŚlōVā.SNA.159ab: gomayādāvatajjanye ’py eṣa śabdo hi dṛśyate
ŚlōVā.SNA.159cd: yathā kathañ cid iṣṭaṃ cet kāryatvaṃ gomayādiṣu ||
ŚlōVā.SNA.160ab: tathāpy ākāśamātratvaṃ kuruṣv ety atra dṛśyate
ŚlōVā.SNA.160cd: varaṇābhāvamātratvāt kāryam eveti cet, na tat ||
ŚlōVā.SNA.161ab: bauddhānām api nābhāvaḥ svayṃsiddho hi janyate
ŚlōVā.SNA.161cd: mṛdāṃ deśāntaraprāptir vyāpāraphalam atra hi ||
ŚlōVā.SNA.162ab: anāvṛtyātmakaṃ vyoma nityam eva vyavasthitam
ŚlōVā.SNA.162cd: nityasya karaṇābhāvāt prayoge ’sminn athocyate ||
ŚlōVā.SNA.163ab: bhrāntatvaṃ gauṇatā veti śabde ’py evaṃ bhaviṣyati
ŚlōVā.SNA.163cd: prāgbhāgo yaḥ surāṣṭrāṇāṃ mālavānāṃ sa dakṣiṇaḥ ||
ŚlōVā.SNA.164ab: prāgbhāgaḥ punar etaṣāṃ teṣām uttarataḥ sthitaḥ
ŚlōVā.SNA.164cd: tena sūryoditer deśau bhinnāv ubhayavāsinām ||
ŚlōVā.SNA.165ab: dṛṣṭau saviturekatve ’py ato ’naikāntiko bhavet
ŚlōVā.SNA.165cd: paśyanty eke ca yaddeśāv udayās tamayau raveḥ ||
ŚlōVā.SNA.166ab: tāvatyevābhimanyante parastāt tannivāsinaḥ
ŚlōVā.SNA.166cd: na ca bhinnā nirīkṣyante tena nādityabhinnatā ||
ŚlōVā.SNA.167ab: madhyāhne sarvaṃ puṃsāṃ syād ekaṃ copari darśanam
ŚlōVā.SNA.167cd: yo yo gṛhītaḥ sarvasmāt purataḥ savitekṣyate ||
ŚlōVā.SNA.168ab: tadantarādhikātmā ca bhāti tenāgrataḥ sthitaḥ
ŚlōVā.SNA.168cd: viprakṛṣṭāntarāṇāṃ ca stokadeśe ’pi dṛśyate ||
ŚlōVā.SNA.169ab: siddhabhinnāgradeśānāṃ dūradeśasamānatā
ŚlōVā.SNA.169cd: tatrāpi viprakṛṣṭasya sannidhyadhyāsakāritā ||
ŚlōVā.SNA.170ab: deśabhrāntir bhavet puṃsāṃ tattaddeśam apaśyatām
ŚlōVā.SNA.170cd: śabde tu kiṃnimittaiṣā, tatrāpi vyāpitākṛtā ||
ŚlōVā.SNA.171ab: yo yo gṛhītaḥ sarvasmin deśe śabdo ’pi dṛśyate
ŚlōVā.SNA.171cd: na cāsyāvayavāḥ santi yena vartteta bhāgaśaḥ ||
ŚlōVā.SNA.172ab: śabdo varttata ity evam, tatra sarvātmakaś ca saḥ
ŚlōVā.SNA.172cd: vyañjakadhvanyadhīnatvāt taddeśe tu sa gṛhyate ||
ŚlōVā.SNA.173ab: na ca dhvanīnāṃ sāmarthyaṃ vyāptuṃ vyoma nirantaram
ŚlōVā.SNA.173cd: tenāvicchinnarūpeṇa nāsau sarvatra gṛhyate ||
ŚlōVā.SNA.174ab: dhvanīnāṃ bhinnadeśatvaṃ śrutis tatrānurudhyate
ŚlōVā.SNA.174cd: apūritāntarālatvād vicchedaś cāvasīyate ||
ŚlōVā.SNA.175ab: teṣāṃ cālpakadeśatvāc chabdasyāvibhutāmatiḥ
ŚlōVā.SNA.175cd: gatimadvegavattvābhyāṃ te cāyānti yato yataḥ ||
ŚlōVā.SNA.176ab: śrotā tatas tataḥ śabdamāyāntam iva manyate
ŚlōVā.SNA.176cd: sūryasya bhinnadeśatvaṃ nanv ekena na gṛhyate ||
ŚlōVā.SNA.177ab: na nāma sarvathā tāvad dṛṣṭāsyānekadeśatā
ŚlōVā.SNA.177cd: saviśeṣaṇahetuś cet tathāpi vyabhicāritā ||
ŚlōVā.SNA.178ab: dṛśyate bhinnadeśo ’yam ity eko ’pi hi buddhyate
ŚlōVā.SNA.178cd: jalapātreṣu caikena nānekaḥ savitekṣyate ||
ŚlōVā.SNA.179ab: yugapat, na ca bhedasya pramāṇaṃ tulyavedanāt
ŚlōVā.SNA.179cd: āhaikena nimittena pratipātraṃ pṛthak pṛthak ||
ŚlōVā.SNA.180ab: bhinnāni pratibimbāni jāyante yugapanmama
ŚlōVā.SNA.180cd: atra brūmo yadā tāvajjale saureṇa tejasā ||
ŚlōVā.SNA.181ab: sphuratā cākṣuṣaṃ tejaḥ pratisrotaḥ pravarttitam
ŚlōVā.SNA.181cd: svadeśa eva gṛhṇāti savitāram anekadhā ||
ŚlōVā.SNA.182ab: bhinnamūrtiṃ yathā pātraṃ tadāsyānekatā kutaḥ
ŚlōVā.SNA.182cd: īṣannimīlite ’ṅgulyā yathā cakṣuṣi dṛśyate ||
ŚlōVā.SNA.183ab: pṛthageko ’pi bhinnatvāc cakṣurvṛttes tathaiva naḥ
ŚlōVā.SNA.183cd: anye tu codayanty atra pratibimbodayaiṣiṇaḥ ||
ŚlōVā.SNA.184ab: sa eva cet pratīyeta kasmān nopari dṛśyate
ŚlōVā.SNA.184cd: kūpādiṣu kuto ’dhastāt pratibimbekṣaṇaṃ bhavet ||
ŚlōVā.SNA.185ab: prāṅmukho darpaṇaṃ paśyan syāc cet pratyaṅmukhaḥ katham
ŚlōVā.SNA.185cd: tatraiva bodhayed arthaṃ bahiryātaṃ yadindriyam ||
ŚlōVā.SNA.186ab: tata etad bhaved evaṃ śarīre tat tu bodhakam
ŚlōVā.SNA.186cd: apsūryadarśināṃ nityaṃ cakṣurdvedhā pravarttate ||
ŚlōVā.SNA.187ab: ekamūrdhvamadhastāc ca tatrordhvāṃśaprakāśitam
ŚlōVā.SNA.187cd: adhiṣṭhānānṛjusthatvān nātmā sūryaṃ prapadyate ||
ŚlōVā.SNA.188ab: pāramparyārpitaṃ santamavāgvṛttyā tu budhyate
ŚlōVā.SNA.188cd: ūrdhvavṛttes tadekatvādavāgiva ca manyate ||
ŚlōVā.SNA.189ab: adhastād eva tenārkaḥ, sāntarālaḥ pratīyate
ŚlōVā.SNA.189cd: evaṃ prāgbhūtayā vṛttyā pratyagvṛttisamarpitam ||
ŚlōVā.SNA.190ab: budhyamāno mukhaṃ bhrāntyā pratyagity avagacchati
ŚlōVā.SNA.190cd: anekadeśavṛttau vā saty api pratibimbake ||
ŚlōVā.SNA.191ab: samānabuddhigamyatvān nānātvaṃ naiva vidyate
ŚlōVā.SNA.191cd: vaktṛvaktrapradeśānāṃ bhinnatvād bhinnadeśatā ||
ŚlōVā.SNA.192ab: śrotrāgamanapakṣe syāt taddeśe tv ekadeśatā
ŚlōVā.SNA.192cd: adhiṣṭhānābahirvṛtter anyasmin saty apīndriye ||
ŚlōVā.SNA.193ab: taddeśāḥ karṇaśaṣkulyo gṛhyeran gamane sati
ŚlōVā.SNA.193cd: iyaṃ tu vaktranekatve śrotraikatve ca kalpanā ||
ŚlōVā.SNA.194ab: vaktaryekatra bhinneṣu śrtotṛṣu syād viparyayaḥ
ŚlōVā.SNA.194cd: tatra hi śrotradeśānāṃ bhinnatvād bhinnadeśatā ||
ŚlōVā.SNA.195ab: tadāgame tu vaktrekyādekadeśatvasambhavaḥ
ŚlōVā.SNA.195cd: dhvanyāgatyā yadi bhrāntir itaratrāpi sā samā ||
ŚlōVā.SNA.196ab: bhinnavyañjakatālvādideśabhedād bhaviṣyati
ŚlōVā.SNA.196cd: sūtreṇa yugapadbhāvaḥ śrotraikatvād udāhṛtaḥ ||
ŚlōVā.SNA.197ab: atas tadanusāreṇa yady apītyādikīrtanam
ŚlōVā.SNA.197cd: deśabhedena bhinnatvam ity etac cānumānikam ||
ŚlōVā.SNA.198ab: pratyakṣas tu sa eveti pratyayas tena bādhakaḥ
ŚlōVā.SNA.198cd: paryāyeṇa yathā caiko bhinnān deśān vrajann api ||
ŚlōVā.SNA.199ab: devadatto na bhidyeta tathā śabdo na bhidyate
ŚlōVā.SNA.199cd: jñātaikatvo yathaivāsau dṛśyamānaḥ punaḥ punaḥ ||
ŚlōVā.SNA.200ab: na bhinnaḥ kālabhedena tathā śabdo na deśataḥ
ŚlōVā.SNA.200cd: paryāyād avirodhaś ced, vyāpitvād api dṛśyatām ||
ŚlōVā.SNA.201ab: dṛṣṭasiddhau hi yo dharmaḥ sarvathā so ’bhyupeyate
ŚlōVā.SNA.201cd: varṇāntaravikāryatvād iti yoktā vināśitā ||
ŚlōVā.SNA.202ab: ukte ca hetusiddhyartha sādṛśyasmaraṇe punaḥ
ŚlōVā.SNA.202cd: tatra smṛter asiddhatvam, na hy evaṃ pāṇiner vacaḥ ||
ŚlōVā.SNA.203ab: ikārapariṇāmena yakāraḥ kriyatām iti
ŚlōVā.SNA.203cd: siddhe śabdārthasambandhe tacchāstraṃ hi pravarttate ||
ŚlōVā.SNA.204ab: prayoganiyamārthāya na caivaṃ siddhatā bhavet
ŚlōVā.SNA.204cd: bhinnaprasiddhayos tena dadhi dadhyeti śabdayoḥ ||
ŚlōVā.SNA.205ab: ācakṣāṇena sādhutvaṃ dadhītyautsargikaḥ kṛtaḥ
ŚlōVā.SNA.205cd: anvākhyātuṃ svarūpeṇa dadhyaśabdaṃ ca veditum ||
ŚlōVā.SNA.206ab: svaśāstre laghubodhārtham ekatvam iva darśitam
ŚlōVā.SNA.206cd: tatrāci parataḥ siddhaṃ dadhyaśabdaṃ nivarttayan ||
ŚlōVā.SNA.207ab: dadhīti śāstrataḥ prāptaḥ so ’yaṃ tenaiva vāryate
ŚlōVā.SNA.207cd: ikprayogaprasaṅge tu yaṇ sādhur iti gamyate ||
ŚlōVā.SNA.208ab: paramārthas tu naivāsmin vikāro ’bhūt kadā cana
ŚlōVā.SNA.208cd: kevalaṃ yat tu sādṛśyaṃ tadanaikāntikīkṛtam ||
ŚlōVā.SNA.209ab: kunde dadhyavikāre ’pi tatsādṛśyaṃ hi dṛśyate
ŚlōVā.SNA.209cd: nāsti sarvātmanā taccecchabde ’pi sthānamātrakam ||
ŚlōVā.SNA.210ab: tenaitayor asiddhatvāt mūlahetor asiddhatā
ŚlōVā.SNA.210cd: kāraṇānuvidhāyitvaṃ yac cālpatvamahattvayoḥ ||
ŚlōVā.SNA.211ab: tadasiddhaṃ na varṇo hi vardhate na padaṃ kva cit
ŚlōVā.SNA.211cd: varṇāntarajanau tāvat tatpadatvaṃ vihanyate ||
ŚlōVā.SNA.212ab: apadaṃ hi bhaved etad yadi vā syāt padāntaram
ŚlōVā.SNA.212cd: varṇo ’navayavatvāt tu vṛddhihrāsau na gacchati ||
ŚlōVā.SNA.213ab: vyomādivad ato ’siddhā vṛddhir asya svarūpataḥ
ŚlōVā.SNA.213cd: atha tādrūpyavijñānaṃ hetur ity abhidhīyate ||
ŚlōVā.SNA.214ab: tathāpi vyabhicāritvaṃ śabdatve ’pi hi tanmatiḥ
ŚlōVā.SNA.214cd: vyaktyalpatvamahattve ca yad yathānuvidhīyate ||
ŚlōVā.SNA.215ab: tathaivānuvidhānārthaṃ dhvanyalpatvamahattvayoḥ
ŚlōVā.SNA.215cd: vyaṅgyānāṃ caitadastīti loke ’py aikāntikaṃ na tat ||
ŚlōVā.SNA.216ab: darpaṇālpamahattve ’pi dṛśyate ’nupatanmukham
ŚlōVā.SNA.216cd: na syād avyaṅgyatā tasya tatkriyājanyatāpi vā ||
ŚlōVā.SNA.217ab: na cāsyoccāraṇādanyā vidyate janikā kriyā
ŚlōVā.SNA.217cd: yathā mahatyāṃ khātāyāṃ mṛdi vyomni mahattvadhīḥ ||
ŚlōVā.SNA.218ab: alpāyām alpadhīr evam atyantākṛtake sati
ŚlōVā.SNA.218cd: tenātraivaṃ paropādhiḥ śabdavṛddhau matibhramaḥ ||
ŚlōVā.SNA.219ab: na casyūlatvasūkṣmatve lakṣyete śabdavṛttinī
ŚlōVā.SNA.219cd: buddhitīvratvamandatve mahattvālpatvakalpanā ||
ŚlōVā.SNA.220ab: sā ca paṭvī bhavaty eva mahātejaḥprakāśite
ŚlōVā.SNA.220cd: mandaprakāśite mandā ghaṭādāv api sarvadā ||
ŚlōVā.SNA.221ab: evaṃ dīrghādayaḥ sarve dhvanidharmā iti sthitam
ŚlōVā.SNA.221cd: nādo vāyuguṇas tadvān vāyur vā yadi kalpyate ||
ŚlōVā.SNA.222ab: varṇānāṃ śrotragamyatvān na ca ye śrotragocarāḥ
ŚlōVā.SNA.222cd: tatrāvarṇātmakaḥ śabdaḥ śaṅkhādeḥ śrūyate katham ||
ŚlōVā.SNA.223ab: dhvanīnāṃ śrotragamyatvaṃ tasmāt ke cit pracakṣate
ŚlōVā.SNA.223cd: mārutapreritās te ca kurvanti śrotrasaṃskṛtim ||
ŚlōVā.SNA.224ab: varṇavyaktau ca dṛṣṭatvāt teṣāṃ nādṛṣṭakalpanā
ŚlōVā.SNA.224cd: anye tu varṇayanty atra pūrvoktadhvanivādinaḥ ||
ŚlōVā.SNA.225ab: marutām eva nānātvād ghoṣaśrutyupapādanam
ŚlōVā.SNA.225cd: tatra tālvādisaṃyogavibhāgaiḥ preritāḥ sphuṭam ||
ŚlōVā.SNA.226ab: vyañjanti varṇam anye tu śabdatvaṃ sarvavarṇabhāk
ŚlōVā.SNA.226cd: varṇasarvagatatvāt tu nāpadyeta nirāśrayam ||
ŚlōVā.SNA.227ab: na ca paryanuyogaḥ syāt kva varṇe vyaktir ity ayam
ŚlōVā.SNA.227cd: eta eva ca te pūrvam uktā bodhānuvarttinaḥ ||
ŚlōVā.SNA.228ab: yeṣāṃ pracayanānātvād vṛttibhedaḥ pratīyate
ŚlōVā.SNA.228cd: yad vā jātyantaraṃ santu sarvathā kāryahetukam ||
ŚlōVā.SNA.229ab: tvatpakṣavad dhvanīnāṃ naḥ śaktibhedaprakalpanam
ŚlōVā.SNA.229cd: darśanasya parārthatvaṃ yadi nāma pratīyate ||
ŚlōVā.SNA.230ab: śabdasya kim ihāyātaṃ yena nityo ’bhyupeyate
ŚlōVā.SNA.230cd: anityeṣv api dṛṣṭatvād dvīpajvālāghaṭādiṣu ||
ŚlōVā.SNA.231ab: parārthadarśanatvasya dharmatve ’pi na hetutā
ŚlōVā.SNA.231cd: vinā sādharmyadṛṣṭāntād viruddho vā bhaved ayam ||
ŚlōVā.SNA.232ab: nityānām aprayogitvam aṇūnām api daśyate
ŚlōVā.SNA.232cd: arthapratyāyanaṃ caiṣa janmanaiva kariṣyati ||
ŚlōVā.SNA.233ab: vināpi sthāsnurūpeṇa saṃyogādīn yathā kriyā
ŚlōVā.SNA.233cd: pūrvālocanam etasya bhūtasmṛtyā ca karmavat ||
ŚlōVā.SNA.234ab: tasmān na viniyojyatvāt prāgastitvaṃ ghaṭādivat
ŚlōVā.SNA.234cd: prakāśitaṃ yathā cārthaṃ tejasā kena cit purā ||
ŚlōVā.SNA.235ab: na vā bhūyopi buddhyante śabdād api tathā bhavet
ŚlōVā.SNA.235cd: darśanasya parārthatve yadasiddhyādi codyate ||
ŚlōVā.SNA.236ab: tatkāṣṭhadahano vahnirabdāhārthaṃ niyujyate
ŚlōVā.SNA.236cd: anumānaprayoge hi vaktum ityādi yujyate ||
ŚlōVā.SNA.237ab: arthāpattir iyaṃ coktā pakṣadharmādivarjitā
ŚlōVā.SNA.237cd: yadi nāśini nitye vā vināśiny eva vā bhavet ||
ŚlōVā.SNA.238ab: śabde vācakasāmarthyam, tato dūṣaṇam ucyatām
ŚlōVā.SNA.238cd: phalavad vyavahārāṅgabhūtārthapratyayāṅgatā ||
ŚlōVā.SNA.239ab: niṣphalatvena śabdasya yogyatvād avadhāryate
ŚlōVā.SNA.239cd: parīkṣyamāṇas tenāsya yuktyā nityavināśayoḥ ||
ŚlōVā.SNA.240ab: sa dharmo ’bhyupagantavyo yaḥ pradhānaṃ na bādhate
ŚlōVā.SNA.240cd: na hy aṅgāṅgānurodhena pradhānaphalabādhanam ||
ŚlōVā.SNA.241ab: yujyate, nāśipakṣe ca tadekāntāt prasajyate
ŚlōVā.SNA.241cd: na hy adṛṣṭārthasambandhaḥ śabdo bhavati vācakaḥ ||
ŚlōVā.SNA.242ab: tathā cet syād apūrvo ’pi sarvaḥ sarvaṃ prakāśayet
ŚlōVā.SNA.242cd: sambandhadarśanaṃ cāsya nānityasyopapadyate ||
ŚlōVā.SNA.243ab: sambandhajñānasiddhiś ced dhruvaṃ kālāntarasthitiḥ
ŚlōVā.SNA.243cd: anyasmin jñātasambandhe na cānyo vācako bhavet ||
ŚlōVā.SNA.244ab: gośabdejñātasambandhe nāśvaśabdo hi vācakaḥ
ŚlōVā.SNA.244cd: athānyo ’pi svabhāvena kaś cid evāvabodhakaḥ ||
ŚlōVā.SNA.245ab: tatrānibandhane na syāt ko ’sāv iti viniścayaḥ
ŚlōVā.SNA.245cd: yataḥ pratyaya ity evaṃ vyavahāro ’vakalpate ||
ŚlōVā.SNA.246ab: śrotṇāṃ syād apītthaṃ tu vaktṇāṃ nāvakalpate
ŚlōVā.SNA.246cd: ajñātvā kam asau śabdam ādāv eva vivakṣati ||
ŚlōVā.SNA.247ab: jānāti ced avaśyaṃ sa pūrvaṃ tenāvadhāritaḥ
ŚlōVā.SNA.247cd: tejaḥ pratyakṣaśeṣatvān na tattve ’pi prakāśakam ||
ŚlōVā.SNA.248ab: sadṛśatvāt pratītiś cet, taddvāreṇāpy avācakaḥ
ŚlōVā.SNA.248cd: kasya caikasya sādṛśyāt kalpyatāṃ vācako ’paraḥ ||
ŚlōVā.SNA.249ab: adṛṣṭasaṅgatitvena sarveṣāṃ tulyatā yataḥ
ŚlōVā.SNA.249cd: arthavān pūrvadṛṣṭaś cet, tasya tāvān kutaḥ kṣaṇaḥ ||
ŚlōVā.SNA.250ab: dvistrir vānupalabdho hi nārthavān sampratīyate
ŚlōVā.SNA.250cd: apratītānyaśabdānāṃ tatkāle ’sāv anarthakaḥ ||
ŚlōVā.SNA.251ab: sa evānyaśrutīnāṃ syād arthavān iti vismayaḥ
ŚlōVā.SNA.251cd: athāsya vidyamānā’’pi kaiś cid artho na gamyate ||
ŚlōVā.SNA.252ab: tattulyam uttarasyeti kiṃ sādṛśyena vācakaḥ
ŚlōVā.SNA.252cd: anarthakatvam asya syād arthānanyaśrutīn prati ||
ŚlōVā.SNA.253ab: pūrvasminn api tatsattvāt sarvānarthakatā bhavet
ŚlōVā.SNA.253cd: arthavatsadṛśatvena yo vā śrutavatāṃ mataḥ ||
ŚlōVā.SNA.254ab: mukhyo ’sāvaśrutīnāṃ syāt, tadekatve na yujyate
ŚlōVā.SNA.254cd: sambandhākaraṇe yuktis taduktam iti kathyate ||
ŚlōVā.SNA.255ab: śabdānityatvapakṣe ’pi viśeṣeṇa sa duṣkaraḥ
ŚlōVā.SNA.255cd: śabdaṃ tāvad anuccārya sambandhakaraṇaṃ kutaḥ ||
ŚlōVā.SNA.256ab: na coccāritaṣṭasya sambandhena prayojanam
ŚlōVā.SNA.256cd: tenāsambaddhya naṣṭatvāt pūrvas tāvad anarthakaḥ ||
ŚlōVā.SNA.257ab: uttaro ’kṛtasambandho vijñāyetārthavān katham
ŚlōVā.SNA.257cd: śabdoccāraṇasambandhakaraṇavyāvahārikāḥ ||
ŚlōVā.SNA.258ab: kriyāḥ kramasvabhāvatvāt kaḥ kuryād yugapat kva cit
ŚlōVā.SNA.258cd: deśakālādibhedānāṃ puṃsā śabdāntaraśruteḥ ||
ŚlōVā.SNA.259ab: pūrvaṃ kṛtrimasambandhe ’py ekaḥ śabdo na sidhyati
ŚlōVā.SNA.259cd: sambandhakathane ’py asya syād evaiṣā nirākṛtiḥ ||
ŚlōVā.SNA.260ab: naṣṭāsadvarttamāneṣu nākhyānasya hi sambhavaḥ
ŚlōVā.SNA.260cd: arthavān kataraḥ śabdaḥ śroturvaktrā ca kathyatām ||
ŚlōVā.SNA.261ab: yadā pūrvaśrutaṃ śabdaṃ nāsau śknoti bhāṣitum
ŚlōVā.SNA.261cd: na tāvad arthavantaṃ sa bravīti sadṛśaṃ badet ||
ŚlōVā.SNA.262ab: nārthavatsadṛśaḥ śabdaḥ śrotus tatropapadyate
ŚlōVā.SNA.262cd: arthavadgrahaṇābhāvāt, na cāsāvarthavān svayam ||
ŚlōVā.SNA.263ab: vaktuḥ śrotṛtvavelāyām etad eva prasajyate
ŚlōVā.SNA.263cd: evaṃ ca sarvavaktṇāṃ na śabdaḥ kvacidarthavān ||
ŚlōVā.SNA.264ab: bhaved yady api sambandhaḥ sargādau kasya cit kṛtaḥ
ŚlōVā.SNA.264cd: tasminn abuddhe naiva syād ekasmāt sadṛśe matiḥ ||
ŚlōVā.SNA.265ab: atha tatkālajaiḥ pumbhis tasmin śabde ’vadhārite
ŚlōVā.SNA.265cd: pravṛtter anumīyeta tatsādṛśyaparamparā ||
ŚlōVā.SNA.266ab: tatra sambandhamārgeṇa pūrvoktena prasajyate
ŚlōVā.SNA.266cd: smāryaṃ tanmūlasādṛśyaṃ tadadhīnārthaniścayāt ||
ŚlōVā.SNA.267ab: vastuny utpattibhinne ca dūrādārabhya kalpitam
ŚlōVā.SNA.267cd: stokastokaviśeṣeṇa sādṛśyaṃ viprakṛṣyate ||
ŚlōVā.SNA.268ab: svaravyañjanamātrādibhedāc chabde viśeṣataḥ
ŚlōVā.SNA.268cd: śālāmālā’’balāvelāśīletyādiprakalpanāt ||
ŚlōVā.SNA.269ab: sādṛśyāt pratipattau ca bhrāntijñānaṃ prasajyate
ŚlōVā.SNA.269cd: dhūme vṛṣṭe ’gnisambandhe bāṣpād iva kṛśānuṣīḥ ||
ŚlōVā.SNA.270ab: evam astv iti cet brūyān naitadbādhakavarjanāt
ŚlōVā.SNA.270cd: tāvatā siddham iti cet, śabdābhedo ’pi sidhyati ||
ŚlōVā.SNA.271ab: tathā bhinnam abhinnaṃ vā sādṛśyaṃ vyaktito bhavet
ŚlōVā.SNA.271cd: evam ekam anekaṃ vā nityaṃ vāknityam eva vā ||
ŚlōVā.SNA.272ab: bhinnatvaikatvanityatve jātir eva prakalpyate
ŚlōVā.SNA.272cd: abhedānityanānātve pūrvoktenaiva tulyatā ||
ŚlōVā.SNA.273ab: vyaktyananyat tathaikaṃ ca sādṛśyaṃ nityam iṣyate
ŚlōVā.SNA.273cd: vyaktinityatvamāpannaṃ tathā saty asmadohitam ||
ŚlōVā.SNA.274ab: na cāvayavasāmānyarūpā sadṛśatā tava
ŚlōVā.SNA.274cd: varṇābhede hi sā sidhyen na cābhedas tvayeṣyate ||
ŚlōVā.SNA.275ab: gośabdatvādigatvādi pūrvam eva nirākṛtam
ŚlōVā.SNA.275cd: varṇavyaktaya eva syur nityās tenāvabodhakāḥ ||
ŚlōVā.SNA.276ab: gośabde ’vasthite ’smākaṃ tadaśaktijakāritā
ŚlōVā.SNA.276cd: gāvyāder api gobuddhir mūlaśabdānusāriṇī ||
ŚlōVā.SNA.277ab: syāt sādṛśyanimittā ced gauraśabdād api dhruvam
ŚlōVā.SNA.277cd: tenāvyāvṛttir iṣṭātra gośabdād eva sā hi dhīḥ ||
ŚlōVā.SNA.278ab: nanv ānupūrvyanityatvād anityo vācako bhavet
ŚlōVā.SNA.278cd: padaṃ vācakam iṣṭaṃ hi kramādhīnā ca tanmatiḥ ||
ŚlōVā.SNA.279ab: varṇāḥ sarvagatatvād vo na svataḥ kramavṛttayaḥ
ŚlōVā.SNA.279cd: anityadhvanikāryatvāt kramasyāto vināśitā ||
ŚlōVā.SNA.280ab: puruṣādhīnatā cāsya tadvivakṣāvaśād bhavet
ŚlōVā.SNA.280cd: varṇānāṃ nityatā tena niṣphalā paramāṇuvat ||
ŚlōVā.SNA.281ab: yathā saty aṇunityatve ghaṭe tadracanātmake
ŚlōVā.SNA.281cd: na nityataivaṃ varṇeṣu nityeṣu padanāśitā ||
ŚlōVā.SNA.282ab: na ca kramād vinā varṇā vijñātāḥ pratipādakāḥ
ŚlōVā.SNA.282cd: kramasyaiva padatvaṃ vastasmādevaṃ prasajyate ||
ŚlōVā.SNA.283ab: padaṃ varṇātiriktaṃ tu yeṣāṃ syāt kramavarjitam
ŚlōVā.SNA.283cd: teṣām evārthavatyeṣā śabdanityatvakalpanā ||
ŚlōVā.SNA.284ab: na tāvad ānupūrvyasya padatvaṃ naḥ prasajyate
ŚlōVā.SNA.284cd: na hi vastvantarādhāram etad dṛṣṭaṃ prakāśakam ||
ŚlōVā.SNA.285ab: dvaye saty api tenātra vijñeyo ’rthasya vācakaḥ
ŚlōVā.SNA.285cd: varṇāḥ kiṃ nu kramopetāḥ kiṃ nu varṇāśrayaḥ kramaḥ ||
ŚlōVā.SNA.286ab: kramaḥ kramavatām aṅgam iti kiṃ yuktisādhyatā
ŚlōVā.SNA.286cd: dharmamātram asau teṣāṃ na vastvantaram iṣyate ||
ŚlōVā.SNA.287ab: itthaṃ pratīyamānāḥ syur varṇās tenāvabodhakāḥ
ŚlōVā.SNA.287cd: na ca kramasya kāryatvaṃ pūrvasiddhaparigrahāt ||
ŚlōVā.SNA.288ab: vaktā na hi kramaṃ kañ cid svātantryeṇa prapadyate
ŚlōVā.SNA.288cd: yathaivāsya parair uktis tathaivainaṃ vivakṣati ||
ŚlōVā.SNA.289ab: paro ’py evam ataś cāsya, sambandhavadanityatā
ŚlōVā.SNA.289cd: tenaivaṃ vyavahārāt syād akauṭasthye ’pi nityatā ||
ŚlōVā.SNA.290ab: yatnataḥ pratiṣedhyā naḥ puruṣāṇāṃ svatantratā
ŚlōVā.SNA.290cd: varṇānām api nanv evam akauṭasthye ’pi setsyati ||
ŚlōVā.SNA.291ab: nityeṣu satsu varṇeṣu vyavahārāt kramodayaḥ
ŚlōVā.SNA.291cd: ghaṭādiracanā yadvannityeṣu paramāṇuṣu ||
ŚlōVā.SNA.292ab: tadabhāve hi nirmūlā racanā nāvadhāryate
ŚlōVā.SNA.292cd: aṇukalpāś ca varṇāṃśā na santīty upapāditam ||
ŚlōVā.SNA.293ab: parair uktān bravīmīti vivakṣā cedṛśī dhruvam
ŚlōVā.SNA.293cd: tathā ca nityatāpattiḥ, na cānyaccihnam asti vaḥ ||
ŚlōVā.SNA.294ab: tajjātīyatvasādṛśye niṣiddhe, yat tu sambhavet
ŚlōVā.SNA.294cd: śabdatvena sajātitvaṃ tulyaṃ śabdāntareṣu tat ||
ŚlōVā.SNA.295ab: jātyā yāthā ghaṭādīnāṃ vyavahāropalakṣaṇam
ŚlōVā.SNA.295cd: tathaiva cānupūrvyāder jātidvāreṇa setsyati ||
ŚlōVā.SNA.296ab: tālvādijātayas tāvat sarvapuṃsāṃ vyavasthitāḥ
ŚlōVā.SNA.296cd: vaktā tāvad dhvanīṃs tābhir upalakṣya nirasyati ||
ŚlōVā.SNA.297ab: teṣāṃ ca jātayo bhinnāḥ śabdābhivyaktihetavaḥ
ŚlōVā.SNA.297cd: yāvadvarṇaṃ pravartante vyaktayo vā tadanvitāh ||
ŚlōVā.SNA.298ab: tatra tālvādisaṃyogavibhāgakramapūrvakam
ŚlōVā.SNA.298cd: dhvanīnām ānupūrvyaṃ syāj jātyā cobhayanityatā ||
ŚlōVā.SNA.299ab: yathaiva bhramaṇādīnāṃ bhāgair jātyā ca lakṣitaiḥ
ŚlōVā.SNA.299cd: kramānuvṛttir evaṃ syāt tālvādidhvanivarṇabhāk ||
ŚlōVā.SNA.300ab: vyaktīnām eva vā saukṣmyāj jātidharmāvadhāraṇam
ŚlōVā.SNA.300cd: tadvaśena ca varṇānāṃ vyāpitve ’pi kramagrahaḥ ||
ŚlōVā.SNA.301ab: evaṃ dhvaniguṇān sarvān nityatvena vyavasthitān
ŚlōVā.SNA.301cd: varṇā anupatantaḥ syur arthabhedāvabodhinaḥ ||
ŚlōVā.SNA.302ab: ānupūrvī ca varṇānāṃ hrasvadīrghaplutāś ca ye
ŚlōVā.SNA.302cd: kālasya pravibhāgās tair jāyante dhvanyupādhayaḥ ||
ŚlōVā.SNA.303ab: kālaś caiko vibhur nityaḥ, pravibhakto ’pi gamyate
ŚlōVā.SNA.303cd: varṇavat, sarvabhāveṣu vyajyate kena cit kva cit ||
ŚlōVā.SNA.304ab: varṇeṣu vyajyamānasya tasya pratyāyanāṅgatā
ŚlōVā.SNA.304cd: anyatrāpi tu sadbhāvāt tatsvarūpasya nityatā ||
ŚlōVā.SNA.305ab: tasmān na padadharmo ’sti vināśo kaś cid īdṛśaḥ
ŚlōVā.SNA.305cd: tena nityaṃ padaṃ siddhaṃ varṇānityatvavādinām ||
ŚlōVā.SNA.306ab: paradharme ’pi cāṅgatvam uktam aśvagajādivat
ŚlōVā.SNA.306cd: nityatāyāṃ ca sarveṣām arthapatteḥ pramāṇatā ||
ŚlōVā.SNA.307ab: pade ’navayave cāpi vyañjakaiḥ kramavṛttibhiḥ
ŚlōVā.SNA.307cd: puruṣādhīnatāyāṃ ca na prāmāṇyaṃ prasajyate ||
ŚlōVā.SNA.308ab: vākkyeṣu dṛṣṭam etac ca tannirbhāgatvavādinām
ŚlōVā.SNA.308cd: anyathānupapattyā tat sarvathā padanityatā ||
ŚlōVā.SNA.309ab: parāthadarśanārthatvaṃ yenāyaṃ pratipadyate
ŚlōVā.SNA.309cd: sa dharmo hy anumānāya sambandhāpekṣitocyate ||
ŚlōVā.SNA.310ab: na sādhanaprayogo ’yaṃ sūtrakāreṇa racyate
ŚlōVā.SNA.310cd: vṛttikāreṇa cārthas tu yogyo dvābhyāṃ nirūpitaḥ ||
ŚlōVā.SNA.311ab: atrocyate sthiraḥ śabdo dhūmagotvādijātivat
ŚlōVā.SNA.311cd: sambandhānubhvāpekṣasāmānyārthāvabodhanāt ||
ŚlōVā.SNA.312ab: anyāpohanasārūpyajātiliṅgatvakalpane
ŚlōVā.SNA.312cd: viśeṣāṇām aliṅgatvāt sarvasāmānyanityatā ||
ŚlōVā.SNA.313ab: svavākyādivirodho vā parārthatvena kathyate
ŚlōVā.SNA.313cd: pratijñoccāryate sarvā sādhyārthapratipattaye ||
ŚlōVā.SNA.314ab: na cānityā bravīty eṣā svārtham ity upapāditam
ŚlōVā.SNA.314cd: tenārthapratyayāpannān nityatvān nāśabādhanam ||
ŚlōVā.SNA.315ab: arthābhidhānasāmarthyam abhyupetya ca sādhayet
ŚlōVā.SNA.315cd: pūrvābhyupagatenāpi nāśitvaṃ bādhate paraḥ ||
ŚlōVā.SNA.316ab: arthapratītisāmarthyaiḥ pratiśāstram upāśritaiḥ
ŚlōVā.SNA.316cd: āgamenāpi nāśitvaṃ bādhyate sarvavādinām ||
ŚlōVā.SNA.317ab: sarvalokaprasiddhyā ca bādhaḥ pūrvoktayā diśā
ŚlōVā.SNA.317cd: anumānavirodho ’pi prāguktenaiva hetunā ||
ŚlōVā.SNA.318ab: pratyakṣeṇa viruddhatvaṃ saṅkhyābhāve ’bhidhāsyate
ŚlōVā.SNA.318cd: vaktavyaś caiṣa kaḥ śabdo nāśitvena prasādhyate ||
ŚlōVā.SNA.319ab: triguṇaḥ paudgalo vā’’yam ākāśasyātha vā guṇaḥ
ŚlōVā.SNA.319cd: varṇād anyo ’tha nādātmā vāyurūpo ’rthavācakaḥ ||
ŚlōVā.SNA.320ab: padavākyātmakaḥ sphoṭaḥ sārūpyānyanivarttane
ŚlōVā.SNA.320cd: eteṣām astv anityatvaṃ nāsmākaṃ teṣu nityatā ||
ŚlōVā.SNA.321ab: aprasiddhaviśeṣyatvam āśrayāsiddhahetutā
ŚlōVā.SNA.321cd: athāsmad iṣṭaḥ pakṣaḥ syād dvayam etat samaṃ tava ||
ŚlōVā.SNA.322ab: śabdamātram athocyeta śabdatvaṃ ca tathā sati
ŚlōVā.SNA.322cd: anityaṃ tac ca sarveṣāṃ nityam iṣṭaṃ viruddhyate ||
ŚlōVā.SNA.323ab: yatkiñcid iha sāmānyaṃ nityaṃ sarveṇa kalpyate
ŚlōVā.SNA.323cd: anityatve hi naitat syād vyaktiṣu kāsu cit ||
ŚlōVā.SNA.324ab: vyaktayaḥ śabdaśabdena na śakyante ca bhāṣitum
ŚlōVā.SNA.324cd: tāsāṃ jātyatireke ca pūrvokte eva dūṣaṇe ||
ŚlōVā.SNA.325ab: āśrayān atireke tu jātāv iva virodhitā
ŚlōVā.SNA.325cd: aprasiddhaviśeṣyatvaṃ syāt pareṣāṃ ca pūrvavat ||
ŚlōVā.SNA.326ab: anityavaṃ ca nāśitvaṃ yady ātyantikam ucyate
ŚlōVā.SNA.326cd: tato ’smān prati pakṣaḥ syād aprasiddhaviśeṣaṇaḥ ||
ŚlōVā.SNA.327ab: yathā kathañ cid iṣṭā ced anityavyapadeśyatā
ŚlōVā.SNA.327cd: anabhivyaktyavasthātaḥ sābhivyaktyātmaneṣyate ||
ŚlōVā.SNA.328ab: aikāntikavikalpe ca vyatirekavināśayoḥ
ŚlōVā.SNA.328cd: pūrvābhyupagamenāpi virodhaḥ sāṃkhyajainayoḥ ||
ŚlōVā.SNA.329ab: pratyakṣaindriyakatvāder aulūkyānām asiddhatā
ŚlōVā.SNA.329cd: anekaśabdakalpyatvād ādyamadhyabhaveṣu ca ||
ŚlōVā.SNA.330ab: antyaśabde ’pi pakṣe syād āśrayāsiddhatā mama
ŚlōVā.SNA.330cd: sarvaśabdeṣu sādhyeṣu hetur avyāpakas tava ||
ŚlōVā.SNA.331ab: sāmānyair vyabhicāraś ca, jātimattve satīti cet
ŚlōVā.SNA.331cd: tathāpi, asiddham asmākaṃ tadvattvaṃ vyatiriktayā ||
ŚlōVā.SNA.332ab: ananyayā tu tadvattā tavāsidhetyahetutā
ŚlōVā.SNA.332cd: athānuvṛttivyāvṛttihetunā yujyate matup ||
ŚlōVā.SNA.333ab: tathāpy asty eva tadvattā teṣāṃ sāmānyabuddhitaḥ
ŚlōVā.SNA.333cd: gotvādiṣv api sāmānyaṃ sāmānyam iti no matiḥ ||
ŚlōVā.SNA.334ab: vyāvarttate viśeṣebhyaḥ seti śabdena tulyatā
ŚlōVā.SNA.334cd: nityatvaṃ cānugāmyeṣām anityebhyo nivarttitam ||
ŚlōVā.SNA.335ab: athātra gauṇamithyātve syātām varṇeṣu te same
ŚlōVā.SNA.335cd: yogīndriyāvagamyaiś ca vyabhicāro ’ṇubhis tava ||
ŚlōVā.SNA.336ab: nityānām api teṣāṃ hi pratyakṣatvādisambhavaḥ
ŚlōVā.SNA.336cd: atha syāt tannivṛttyartham asmadādiviśeṣaṇam ||
ŚlōVā.SNA.337ab: ahaṃpratyayavijñeyair ātmabhirvyabhicāritā
ŚlōVā.SNA.337cd: liṅgaśabdādyabhāvena manassaṃyogahetukam ||
ŚlōVā.SNA.338ab: pratyakṣaṃ caitadekāntāt sukhādāv iva kalpyate
ŚlōVā.SNA.338cd: bāhyendriyāvagamyatvam atha kuryād viśeṣaṇam ||
ŚlōVā.SNA.339ab: tathāpi vyabhicāryeva jātīnāṃ jātimattayā
ŚlōVā.SNA.339cd: ekārthasamavāyena jātir jātimatī hi vaḥ ||
ŚlōVā.SNA.340ab: ādhāratvam athocyeta, nāmūrtā''dhīyate hy asau
ŚlōVā.SNA.340cd: samavāyaṃ yadi brūyāḥ tvadīyaḥ so ’pi vāritaḥ ||
ŚlōVā.SNA.341ab: abhedavṛttiṃ brūyāś cet, jātīnām api seṣyate
ŚlōVā.SNA.341cd: kleśaś ca nityavaidharmye kṛto bahuviśeṣaṇaiḥ ||
ŚlōVā.SNA.342ab: svaśabdenaiva tāny uktvā tebhyo ’nyatvaṃ varaṃ kṛtam
ŚlōVā.SNA.342cd: evaṃ ca śakyate vaktaṃ nityatāpy ambarādivat ||
ŚlōVā.SNA.343ab: tadbhinnā’’nityavṛkṣādivyatiriktatvahetukā
ŚlōVā.SNA.343cd: kevalaindriyakatve ’pi sāṃkhyabauddhaprakalpite ||
ŚlōVā.SNA.344ab: jātyā sādhitayedānīṃ vyabhicāraḥ pratīyate
ŚlōVā.SNA.344cd: asiddhe pakṣadharmatve yathaiva prativādinaḥ ||
ŚlōVā.SNA.345ab: na hetur labhyate, tadvadanvayavyatirekayoḥ
ŚlōVā.SNA.345cd: tatra yady apy asiddhā syāj jātiḥ sādhanavādinaḥ ||
ŚlōVā.SNA.346ab: tāvat tathāpy ahetutvaṃ yāvat sā na nirākṛtā
ŚlōVā.SNA.346cd: kāryā caindriyakatve ’pi kiṃ vastv iti nirūpaṇā ||
ŚlōVā.SNA.347ab: vyaktyananyatvanānātvabhedābhedeṣu ca sphuṭā
ŚlōVā.SNA.347cd: tatrāsādhāraṇāsiddha sādhyahīnasapakṣatāḥ ||
ŚlōVā.SNA.348ab: vikalpitānusāreṇa vaktavyā vādyapekṣayā
ŚlōVā.SNA.348cd: viruddhāvyabhicāritvaṃ vakṣyamāṇaiś ca hetubhiḥ ||
ŚlōVā.SNA.349ab: kevalākāśavarttitvād aulūkyasya vibhutvavat
ŚlōVā.SNA.349cd: tathā ca śrotragamyatvāc chabdatvavad iti sthitiḥ ||
ŚlōVā.SNA.350ab: prāguktena vibhutvena vyomavac cāsya nityatā
ŚlōVā.SNA.350cd: sapakṣo ’pi vikalpyo ’tra śrutyarthe sādhyahīnatā ||
ŚlōVā.SNA.351ab: vyaktilakṣaṇapakṣe ’pi jātyanyānanyakalpanā
ŚlōVā.SNA.351cd: anyatve dharmyasiddhir no ’nanyatve ’pi parān prati ||
ŚlōVā.SNA.352ab: aviśeṣe ’pi nānityaṃ na nityaṃ vastu tanmama
ŚlōVā.SNA.352cd: aṃśo hy etasya jātyākhyo nityo dhvaṃsītaro mataḥ ||
ŚlōVā.SNA.353ab: anityatā vikalpyātra, nāśaś cet sādhyahīnatā
ŚlōVā.SNA.353cd: mamānyathā tu bhavatām, ity eṣā dūṣaṇoktidik ||
ŚlōVā.SNA.354ab: sarveṇa śabdarūpaṃ ca vācakaṃ nityam iṣyate
ŚlōVā.SNA.354cd: tatsvarūpe vivādas tu varṇās tatra ca sādhitāḥ ||
ŚlōVā.SNA.355ab: sambandhanityatāyāḥ kiṃ śabdādhikaraṇe ’bhidhā
ŚlōVā.SNA.355cd: tādarthyāc chabdacintāyāḥ saiva hy atrādhikāritī ||
ŚlōVā.SNA.356ab: yad vā sambandhanityatvadvāreyaṃ śabdanityatā
ŚlōVā.SNA.356cd: sādhyate, na vinaṣṭe hi śabde tannityatā bhavet ||
ŚlōVā.SNA.357ab: anityānāṃ hi nityātmā yaḥ sambandhaḥ pratīyate
ŚlōVā.SNA.357cd: āśrayāṇām anucchedān na kva cit sa virudhyate ||
ŚlōVā.SNA.358ab: na cānucchedarūpeṇa gośabdānām iha sthitiḥ
ŚlōVā.SNA.358cd: na caiṣāṃ gamyate bhedas tenaikasyaiva nityatā ||
ŚlōVā.SNA.359ab: kṛtrimatve ca sambandhas tatprayogāpavarjanāt
ŚlōVā.SNA.359cd: tadekavyaktiniṣṭhatvān naiva sārvatriko bhavet ||
ŚlōVā.SNA.360ab: pārthivadravyasattādilāṅgūlatvādisaṅkarāt
ŚlōVā.SNA.360cd: vinā prayogabhūyas tvaṃ na syād gotvāvadhāraṇā ||
ŚlōVā.SNA.361ab: tasmād akṛtrimaḥ śabdo na kadā cid vinaṣyati
ŚlōVā.SNA.361cd: nityena nityasambandhād ākāśaparamāṇuvat ||
ŚlōVā.SNA.362ab: yad vā sambandhanityatvaṃ sūtre ’smin naiva varṇyate
ŚlōVā.SNA.362cd: śabdanityatvamātre ’pi bhāṣyaṃ hy etasya yujyate ||
ŚlōVā.SNA.363ab: sammugdhānekasāmānyaviṣayo hi sakṛcchrutaḥ
ŚlōVā.SNA.363cd: niṣkṛṣṭasvārthavācitvaṃ śabdo na pratipadyate ||
ŚlōVā.SNA.364ab: bahubhiḥ śravaṇair eva prāṇitvādīni varjayet
ŚlōVā.SNA.364cd: śuklādigamanādīni sāsnālāṅgūlatādi ca ||
ŚlōVā.SNA.365ab: śābaleyādikhaṇḍādivyaktīś ca svanibandhanāḥ
ŚlōVā.SNA.365cd: niṣkṛaṣṭagotvavācitvaṃ cireṇa pratipadyate ||
ŚlōVā.SNA.366ab: tāvatkālaṃ sthiraṃ cainaṃ kaḥ paścān nāśayiṣyati
ŚlōVā.SNA.366cd: anapekṣatvasūtreṇa tac caitat sādhayiṣyate ||
ŚlōVā.SNA.367ab: kriyāvatām abhede hi kriyāvṛttiṣu kṛtvasuc
ŚlōVā.SNA.367cd: tatprayogād dhruvaṃ tasya śbdasyāvarttate kriyā ||
ŚlōVā.SNA.368ab: punaḥprayogavijñānaṃ na hi śabdāntare bhavet
ŚlōVā.SNA.368cd: tasyāṃ ca śabdasaṃkhyāyām aṣṭāv iti bhavecchrutiḥ ||
ŚlōVā.SNA.369ab: bhuktavanto ’ṣṭakṛtvo ’dya brāhmaṇā iti dṛśyate
ŚlōVā.SNA.369cd: dravyabhede ’py anekāntaṃ matvā''ha kim ato yadi ||
ŚlōVā.SNA.370ab: tasmāt tatparihārāya pramāṇāntaram ucyate
ŚlōVā.SNA.370cd: pratyabhijñānam etena prayogeṇopalakṣitam ||
ŚlōVā.SNA.371ab: kṛtvasuc cāpi naivāyaṃ vyabhicārīti gamyate
ŚlōVā.SNA.371cd: yataḥ prayujyate caikabrāhmaṇatvavivakṣayā ||
ŚlōVā.SNA.372ab: pramāṇaṃ pratyabhijñānaṃ dṛḍhendriyatayocyate
ŚlōVā.SNA.372cd: itaro ’siddhatām āha sādṛśyād grāhyadūṣaṇāt ||
ŚlōVā.SNA.373ab: nityaṃ sadṛśa eveti yatra rūḍhā matir bhavet
ŚlōVā.SNA.373cd: sa iti pratyabhijñānaṃ bhrāntis tatrāvakalpate ||
ŚlōVā.SNA.374ab: iha nityaṃ sa eveti vijñānaṃ jāyate dṛḍham
ŚlōVā.SNA.374cd: tadāstitvādhikatvāc ca prāmāṇyaṃ tasya sādhitam ||
ŚlōVā.SNA.375ab: nityaprasaṅgadvāreṇa spaṣṭayor apy anityaoḥ
ŚlōVā.SNA.375cd: pratyabhijñānasadbhāvād anaikāntikatocyate ||
ŚlōVā.SNA.376ab: na pratyakṣe iti tv etadasambaddham ivottaram
ŚlōVā.SNA.376cd: yato nātra pareṇoktā pratyakṣatvena nityatā ||
ŚlōVā.SNA.377ab: pratyakṣatvād ghaṭādīnāṃ mā prasāṅkṣīddhi nityatā
ŚlōVā.SNA.377cd: atīndriyatvān mā bhuc ca vyomāder apy anityatā ||
ŚlōVā.SNA.378ab: na ca nitye svarūpeṇa tenokte buddhikarmaṇī
ŚlōVā.SNA.378cd: yā tv anaikāntikatvoktiḥ sā tathaivāvatiṣṭhate ||
ŚlōVā.SNA.379ab: na tayoḥ pratyabhijñānam etad eva kilocyate
ŚlōVā.SNA.379cd: pratyakṣatvaniṣedhena pratyakṣeṇa hi tad bhavet ||
ŚlōVā.SNA.380ab: tena hetor abhāvo ’yaṃ vipakṣānujñayocyate
ŚlōVā.SNA.380cd: hetuṃ cāpy abhyanujñāya vipakṣo neti kathyate ||
ŚlōVā.SNA.381ab: sādhyaṃ nityasvarūpaṃ ced etayoḥ pratyabhijñayā
ŚlōVā.SNA.381cd: tatrāsambaddhatā vācyā yoktā paṅktivane prati ||
ŚlōVā.SNA.382ab: pratyabhijñānanityatve yāpy eṣānavadhāraṇā
ŚlōVā.SNA.382cd: anādarāya, na hy asmāt prakṛtaṃ mama duṣyati ||
ŚlōVā.SNA.383ab: vyaktirūpeṇa vā yena nāśitvaṃ buddhikarmaṇoḥ
ŚlōVā.SNA.383cd: na tatra pratyabhijñānaṃ, ghaṭabuddhau hi nāsya dhīḥ ||
ŚlōVā.SNA.384ab: yena tu pratyabhijñānaṃ śaktijātyātmanānayoḥ
ŚlōVā.SNA.384cd: tena nityatvam eveṣṭaṃ kathañ cit sarvavādinām ||
ŚlōVā.SNA.385ab: evaṃ tu pratyabhijñānaṃ vācoktaṃ kliṣṭayānayā
ŚlōVā.SNA.385cd: na ca śakyaṃ nirākartuṃ sarvalokaprasiddhitaḥ ||
ŚlōVā.SNA.386ab: yena nāma pramāṇena grahaṇaṃ buddhikarmaṇoḥ
ŚlōVā.SNA.386cd: tenaiva pratyabhijñānān nityatvaṃ kiṃ na siddhyati ||
ŚlōVā.SNA.387ab: vāṅmātrāt pratyabhijñānaṃ śakyaṃ śabde ’pabhāṣitum
ŚlōVā.SNA.387cd: pratyabhijñānapekṣeṇa na pratyakṣeṇa kiñ cana ||
ŚlōVā.SNA.388ab: rūpaśabdāvibhāgāc cety atraitat sādhayiṣyate
ŚlōVā.SNA.388cd: pratyakṣanityaṃ karmeti, tenaiṣātropavarṇanā ||
ŚlōVā.SNA.389ab: nāsmābhiḥ pratyabhijñānaṃ nityasādhanam iṣyate
ŚlōVā.SNA.389cd: anityavādinas tv eṣā pratyakṣeṇa viruddhatā ||
ŚlōVā.SNA.390ab: tenānaikāntiko nāyaṃ siddhāntāntaradūṣaṇam
ŚlōVā.SNA.390cd: dhīkarmasv api kiṃ naivam anityatvaṃ nivāryate ||
ŚlōVā.SNA.391ab: taducyate vināśitvam anumānāt pratīyate
ŚlōVā.SNA.391cd: śabde pratyakṣagamye ca tena bādho balīyasā ||
ŚlōVā.SNA.392ab: dhīkarmaṃ pratyabhijñānān nityatā tvānumānikī
ŚlōVā.SNA.392cd: tādṛśī nāśitāpīti na syāt tatra balābalam ||
ŚlōVā.SNA.393ab: na hi te iti tenāha, yad vā hetor viśeṣaṇam
ŚlōVā.SNA.393cd: pratyakṣam, śrautratā ceyaṃ hetuḥ śabdatvavat kṛtaḥ ||
ŚlōVā.SNA.394ab: yatkarmātīndriyādhāraṃ tadapratyakṣam ucyate
ŚlōVā.SNA.394cd: apratyakṣeti buddhiś ca śūnyavāde nirūpitā ||
ŚlōVā.SNA.395ab: pratyakṣadravyavarttinyo dṛśyante yoḥ punaḥ kriyāḥ
ŚlōVā.SNA.395cd: tāsāṃ varṇavad eveṣṭaṃ nityatvaṃ pratyabhijñayā ||
ŚlōVā.SNA.396ab: vyañjakābhāvataś cāsāṃ santatānupalabdhitā
ŚlōVā.SNA.396cd: yad evotpādakaṃ vaḥ syāt tad eva vyañjakaṃ mama ||
ŚlōVā.SNA.397ab: tava śabdatvakartṛtve nitye api satī yathā
ŚlōVā.SNA.397cd: na nityam upalabhyete tathā me buddhikarmaṇī ||
ŚlōVā.SNA.398ab: yathā vā śaktisadbhāve kutaś cit kāraṇād ṛte
ŚlōVā.SNA.398cd: na kāryāṇy upajāyante tathābhivyaktir iṣyatām ||
ŚlōVā.SNA.399ab: vyaktibhyo ’nyatayā tāvat karma kleśena kalpyate
ŚlōVā.SNA.399cd: punarjātisahasrāṇāṃ tadbhede kliṣṭakalpanā ||
ŚlōVā.SNA.400ab: tata ekatvanityatvapratyekasamavāyitāḥ
ŚlōVā.SNA.400cd: vṛttiś ca viprakīrṇeṣu karmabhāgeṣu nāśiṣu ||
ŚlōVā.SNA.401ab: ekatvāc calanādīnāṃ tasmād ekātmikā matiḥ
ŚlōVā.SNA.401cd: prayatnāśrayanānātvād buddhibhedaḥ pravarttate ||
ŚlōVā.SNA.402ab: naiva hy atrāpi vicchinnāḥ śābaleyādipiṇḍavat
ŚlōVā.SNA.402cd: karmavyaktīr vijānīmaḥ kalpayema dvayaṃ yataḥ ||
ŚlōVā.SNA.403ab: śīghramandādibhede ’pi syāt prayatnādibhedataḥ
ŚlōVā.SNA.403cd: vyaktidvāro yathā jāteḥ vyakter vā janane yathā ||
ŚlōVā.SNA.404ab: buddhīnām api caitanyasvābhāvyāt puruṣasya naḥ
ŚlōVā.SNA.404cd: nityatvam ekatā ceṣṭā, bhedas tu viṣayāśrayaḥ ||
ŚlōVā.SNA.405ab: svarūpeṇa yathā vahnir nityaṃ dahanakarmakaḥ
ŚlōVā.SNA.405cd: upanītaṃ dahatyarthaṃ dārhya nānyanna cānyathā ||
ŚlōVā.SNA.406ab: yathā vā darpaṇaḥ svaccho yathā ca sphaṭiko ’malaḥ
ŚlōVā.SNA.406cd: yadyannidhīyate yogyaṃ tacchāyāṃ pratipadyate ||
ŚlōVā.SNA.407ab: tathaiva nityacaitanyāḥ pumāṃso dehavṛttayaḥ
ŚlōVā.SNA.407cd: gṛhṇanti karaṇānītān rūpādīn, dhīr asau matā ||
ŚlōVā.SNA.408ab: tenopanetṛsambandhabhaṅgitvād bhaṅgino matiḥ
ŚlōVā.SNA.408cd: nanityaṃ dāhako vahnir dāhyāsannidhinā yathā ||
ŚlōVā.SNA.409ab: tatra bodhātmakatvena pratyabhijñāyate matiḥ
ŚlōVā.SNA.409cd: ghaṭahastyādibuddhitvaṃ tadbhedāl lokasammatam ||
ŚlōVā.SNA.410ab: saiveti nocyate buddhir arthabhedānusāribhiḥ
ŚlōVā.SNA.410cd: na cāsyāḥ pratyabhijñānam arthabhede ’nupāśrite ||
ŚlōVā.SNA.411ab: etanmanasi kṛtvā''ha nitye eveti bhāṣyakṛt
ŚlōVā.SNA.411cd: etayaiva diśā vācyā śuklāder api nityatā ||
ŚlōVā.SNA.412ab: saṃsargamātrabhedena syāt tatrāpi hi bhedadhīḥ
ŚlōVā.SNA.412cd: svarūpaṃ tu tad eveti ko jātiṃ kathayiṣyati ||
ŚlōVā.SNA.413ab: kva cid dravyeṇa saṃsargaḥ kva cin na syād guṇāntaraiḥ
ŚlōVā.SNA.413cd: śuklādes tena bhinnatvaṃ siddhaṃ bhāsuradhūsaraiḥ ||
ŚlōVā.SNA.414ab: jvālādeḥ kṣaṇikatve ’pi pratyabhijñeti cet, na tat
ŚlōVā.SNA.414cd: tatrāpi pratyabhijñeyaṃ sāmānyaṃ nityam eva naḥ ||
ŚlōVā.SNA.415ab: bhedabuddhis tu yatrāṃśe syāt kena cid upādhinā
ŚlōVā.SNA.415cd: tatra naḥ pratyabhijñānaṃ bhedabuddhyaiva vāritam ||
ŚlōVā.SNA.416ab: hy astanoccāritas tasmād gośabdo ’dyāpi vidyate
ŚlōVā.SNA.416cd: gośabdajñānagamyatvād yathokto ’dyaiṣa gaur iti ||
ŚlōVā.SNA.417ab: hyo vāsīd eṣa gośabdaḥ pūrvoktenaiva hetunā
ŚlōVā.SNA.417cd: yad vā gotvābhidhāyitvaṃ vācyo hetur dvayor api ||
ŚlōVā.SNA.418ab: gośabdabuddhyā hy astanyā gośabdo ’yaṃ prakāśitaḥ
ŚlōVā.SNA.418cd: gośabdaviṣayatvena yathaivādyaprasūtayā ||
ŚlōVā.SNA.419ab: iyaṃ vā taṃ vijānāti taddhetoḥ pūrvabuddhivat
ŚlōVā.SNA.419cd: ubhe vāpy ekaviṣaye bhavetām ekabuddhivat ||
ŚlōVā.SNA.420ab: deśakālādibhinnā vā samastā gotvabuddhayaḥ
ŚlōVā.SNA.420cd: ekagośabdajanyāḥ syur godhītvād ekabuddhivat ||
ŚlōVā.SNA.421ab: gośabdabuddhayo ’py evam ekagośabdagocarāḥ
ŚlōVā.SNA.421cd: gośabdaviṣayatvena kalpyantām ekabuddhivat ||
ŚlōVā.SNA.422ab: gośabdatvaniṣedhāc ca nātra syāt siddhasādhyatā
ŚlōVā.SNA.422cd: ghaṭāder ekatāpattau jātyeṣṭaṃ siddhasādhanam ||
ŚlōVā.SNA.423ab: vyaktīnām ekatārpattiṃ kuryāc ced anayā diśā
ŚlōVā.SNA.423cd: tasya dṛṣṭaviruddhatvaṃ vācyaṃ sarvapramāṇakam ||
ŚlōVā.SNA.424ab: ye ’pi sthūlavināśānām anyathānupapattitaḥ
ŚlōVā.SNA.424cd: kalpayantyantarā sūkṣmaṃ vināśitvaṃ pratikṣaṇam ||
ŚlōVā.SNA.425ab: te ’pi kṣaṇikanāśitvād adhikāṃ sthūlanāśitām
ŚlōVā.SNA.425cd: śabdānām avijānanto na śaktā nāśisādhane ||
ŚlōVā.SNA.426ab: kṣaṇabhaṅgo ghaṭādīnāṃ vāryas tair eva sādhanaiḥ
ŚlōVā.SNA.426cd: tathaiva pratyabhijñānād, yāvad dṛṣṭaṃ na bādhate ||
ŚlōVā.SNA.427ab: sādhanaṃ tu bruvāṇasya dīpajvālādidarśanāt
ŚlōVā.SNA.427cd: pūrvoktenaiva māgreṇa pratyakṣādiviruddhatā ||
ŚlōVā.SNA.428ab: pūrvakṣaṇavināśe ca kalpyamāne niranvaye
ŚlōVā.SNA.428cd: uttarasyānimittatvād utpattir nopapadyate ||
ŚlōVā.SNA.429ab: atyantāsann asau tasminn tāvad vyāpṛtikṣamaḥ
ŚlōVā.SNA.429cd: svayaṃ cābhāvadaṣṭatvāt kasmin kāle kariṣyate ||
ŚlōVā.SNA.430ab: nāśotpādasamatve ’pi nairapekṣyāt parasparam
ŚlōVā.SNA.430cd: na kāryakāraṇatve staḥ, tadvyāpārānanugrahāt ||
ŚlōVā.SNA.431ab: na hy alabdhātmakaṃ vastu parāṅgatvāya kalpte
ŚlōVā.SNA.431cd: na vinaṣṭaṃ, na ca sthānaṃ tasya kāryakṛtikṣamam ||
ŚlōVā.SNA.432ab: jāyamānaṃ ca gandhādi ghaṭarūpe vinaśyati
ŚlōVā.SNA.432cd: tatkāryaṃ neṣyate tadvat tathā rūpāntarāṇy api ||
ŚlōVā.SNA.433ab: tasmāt prākkāryaniṣpatter vyāpāro yatra dṛśyate
ŚlōVā.SNA.433cd: tad eva kāraṇaṃ tasya na tvānantaryamātrakam ||
ŚlōVā.SNA.434ab: jvālāder api nāśitvaṃ naiva siddhaṃ pratikṣaṇam
ŚlōVā.SNA.434cd: laghavo ’vayavās tatra yānti deśāntaraṃ laghu ||
ŚlōVā.SNA.435ab: prabhūtaṃ varttideśe hi tejastiṣṭhati piṇḍitam
ŚlōVā.SNA.435cd: tatra yāvad vrajaty ūrdhvaṃ tāvajjvāleti gamyate ||
ŚlōVā.SNA.436ab: tato ’pi yadatikramya yāti tat syāt prabhātmakam
ŚlōVā.SNA.436cd: tataḥ paraṃ tu yad yāti tat saukṣmyān nāvadhāryate ||
ŚlōVā.SNA.437ab: uttarāvayavai ruddhe mārge pūrve na yānti ca
ŚlōVā.SNA.437cd: yathottare vimuñcanti pūrve yānti tathā tathā ||
ŚlōVā.SNA.438ab: saṃkrāntāv api tenaiṣāṃ tṛṇādau vṛddhyasambhavaḥ
ŚlōVā.SNA.438cd: śabde vṛddhyādyabhāvo ’pi dhvaniśaighryeṇa jāyate ||
ŚlōVā.SNA.439ab: śarīre yauvanādyāptiḥ pariṇāmāc ca setsyati
ŚlōVā.SNA.439cd: tathā hi sanniveśādi pratyabhijñāyate janaiḥ ||
ŚlōVā.SNA.440ab: tatrānyānanyavṛttīnām anekāntasvabhāvataḥ
ŚlōVā.SNA.440cd: utpattisthitināśānāṃ virodhaḥ prāṅnirākṛtaḥ ||
ŚlōVā.SNA.441ab: ekasantānasambandhāt pratyabhijñānakalpanā
ŚlōVā.SNA.441cd: jñānasantatimārgeṇa vāryānyatvādyasambhavāt ||
ŚlōVā.SNA.442ab: evaṃ sthitasya śabdasya śrutikālāt kṣaṇāntare
ŚlōVā.SNA.442cd: sambhāvyate vināśitvaṃ na bhūyo ’nyena hetunā ||
ŚlōVā.SNA.443ab: yathā śastrādibhir bhedāj jarayā vā paṭādayaḥ
ŚlōVā.SNA.443cd: naṅkṣyantītyavagamyante naivaṃ śabde ’sti kāraṇam ||
ŚlōVā.SNA.444ab: śabdo yathā paudgaliko niṣiddhaḥ, syād vāyavīyasya sa eva mārgaḥ
ŚlōVā.SNA.444cd: tasmād anirdhāritahetumārgaḥ sarvatra sākṣād bhavatīti nityaḥ ||


---------------------------------------------------------------------
[vākyādhikaraṇa (vaa)]

ŚlōVā.VAA.1ab: padārthapadasambandhanityatve sādhite ’pi vaḥ
ŚlōVā.VAA.1cd: naiva vedapramāṇatvaṃ vākyārthaṃ prati sidhyati ||
ŚlōVā.VAA.2ab: padāni gamayeyus taṃ pratyekaṃ saṃhatāni vā
ŚlōVā.VAA.2cd: vyatirikto ’tha vā śabdaḥ padārthā vā’’pi pūrvavat ||
ŚlōVā.VAA.3ab: tat pramāṇaṃ smṛtīnāṃ ca tathā sambandhataddhiyām
ŚlōVā.VAA.3cd: pratyekaṃ saṃhatatvena tadvad eva vikalpanam ||
ŚlōVā.VAA.4ab: adṛṣṭasaṅgatitvena sarveṣām animittatā
ŚlōVā.VAA.4cd: anyaḥ pratīto na hy anyaṃ gamayiṣyaty asaṅgatam ||
ŚlōVā.VAA.5ab: apratītaś ca sambandho nāpy asattvād viśiṣyate
ŚlōVā.VAA.5cd: na cā'vijñāyamānasya sadbhāvo ’pi pramāṇavān ||
ŚlōVā.VAA.6ab: vākyavākyārthayor nāpi vastutvam upapadyate
ŚlōVā.VAA.6cd: spaṣṭaṃ padatadarthābhyām anyā'nanyā'nirūpaṇāt ||
ŚlōVā.VAA.7ab: na tāvad avagamyete kaiś cit tadvyatirekataḥ
ŚlōVā.VAA.7cd: yaugapadyāgṛhīteś ca samudāyau na sidhyataḥ ||
ŚlōVā.VAA.8ab: na sattāyaugapadyasya vyavahārāṅgateṣyate
ŚlōVā.VAA.8cd: arvanityatayā mā bhūd viśeṣānavadhāraṇam ||
ŚlōVā.VAA.9ab: jñānānāṃ kramavarttitvād yaugapadye ’py asambhavaḥ
ŚlōVā.VAA.9cd: ena tatsamudāyo ’pi na vākyārthaḥ pratīyate ||
ŚlōVā.VAA.10ab: sambandhapūrvakatvaṃ ca vākyavākyārthayoḥ sthitam
ŚlōVā.VAA.10cd: svatantreṣu hi vākyatvaṃ kadā cin nopalakṣyate ||
ŚlōVā.VAA.11ab: sambandhaś cānapekṣatvāt kasya cin nāvakalpate
ŚlōVā.VAA.11cd: padāni tāvad varṇā vā svarūpair na kadācana ||
ŚlōVā.VAA.12ab: anarthakeṣv adṛṣṭatvād apekṣante parasparam
ŚlōVā.VAA.12cd: na cānuccāritaḥ śabdaḥ śaknoty anyam apekṣitum ||
ŚlōVā.VAA.13ab: yaugapadyaṃ tu nāsty eva na coccārya tirohitaḥ
ŚlōVā.VAA.13cd: apekṣaṇe ’pi sambandho naiva kaś cit pratīyate ||
ŚlōVā.VAA.14ab: kāryakāraṇasaṃyogasamavāyādilakṣaṇaḥ
ŚlōVā.VAA.14cd: ekārthasamavāye ’pi sarveṣāṃ vyomni tulyatā ||
ŚlōVā.VAA.15ab: tatroktānuktayogyāder na viśeṣyeṇa saṅgatiḥ
ŚlōVā.VAA.15cd: ekakāryaniyogo ’pi vyaṅgye janye ’tha vā bhavet ||
ŚlōVā.VAA.16ab: vyaṅgyās tāvat pṛthagbhūtāḥ padārthāḥ padabhedataḥ
ŚlōVā.VAA.16cd: tathā tadviṣayāpy etair buddhir naikāpi jāyate ||
ŚlōVā.VAA.17ab: yā tu svaviṣayā buddhiḥ pratiśabdam asāv api
ŚlōVā.VAA.17cd: na caikajñānajananaṃ bhinnais taiḥ kramavarttibhiḥ ||
ŚlōVā.VAA.18ab: na cāvayavaśo bodhād aikyaṃ vākyatadarthayoḥ
ŚlōVā.VAA.18cd: na cāvayavabuddh nāṃ bhrāntitvaṃ bādhakād ṛte ||
ŚlōVā.VAA.19ab: ekanirbhāgatābuddher asatyāḥ satyatā katham
ŚlōVā.VAA.19cd: anurāgavyavacchedau buddhīnāṃ na ca siddhyataḥ ||
ŚlōVā.VAA.20ab: kṣaṇikatvād ato ’rthatvaṃ neṣṭaṃ saṃsargabhedayoḥ
ŚlōVā.VAA.20cd: yadi dhriyata gobuddhiḥ śuklabuddhijanikṣaṇe ||
ŚlōVā.VAA.21ab: tato ’nyābhyo nivartteta saṃsṛjyeta tathānayā
ŚlōVā.VAA.21cd: saṃsargo na ca buddhīnāṃ saṃyogāder asambhavāt ||
ŚlōVā.VAA.22ab: ekātmavṛttitā tulyā ghaṭahastyādidhīṣv api
ŚlōVā.VAA.22cd: tathā nirantarotpattiḥ, nākāṅkṣā vātra śabdavat ||
ŚlōVā.VAA.23ab: kṣaṇikā’’yugapadbhāve kā buddhiḥ kām apekṣate
ŚlōVā.VAA.23cd: ata eva viśiṣṭā dhīs tābhir naikopajanyate ||
ŚlōVā.VAA.24ab: yataḥ kalpyeta sarvāsāṃ saṃsargas tadapekṣayā
ŚlōVā.VAA.24cd: na ca saṃsargavicchedanirbhāso ’ntaḥ prakalpitaḥ ||
ŚlōVā.VAA.25ab: bāhyābhāso ’rtharūpeṇa pramāṇaṃ svapnavad bhavet
ŚlōVā.VAA.25cd: na ca kālatrayopetabāhyārthāsambhave sati ||
ŚlōVā.VAA.26ab: pravartetāpi vijñānaṃ na cāsmin bāhyasambhavaḥ
ŚlōVā.VAA.26cd: anutpanne ’pi tenāsminn utpannaparikalpanā ||
ŚlōVā.VAA.27ab: arthasaṃsargadṛṣṭyā vā saṃsargo ’tra prakalpyate
ŚlōVā.VAA.27cd: buddhyor na tāvad evaṃ syād viśeṣaṇaviśeṣyatā ||
ŚlōVā.VAA.28ab: tathaiva śabdatadbuddhyor viśeṣotpattyasambhavāt
ŚlōVā.VAA.28cd: tāvān eva hi gośabdaḥ śuklaśabde ’pi kīrtite ||
ŚlōVā.VAA.29ab: pūrvasattve ’pi tāvattā tasyaivaṃ taddhiyor api
ŚlōVā.VAA.29cd: viśeṣaṇaviśeṣyatvaṃ na syāc chuklatvagotvayoḥ ||
ŚlōVā.VAA.30ab: na tayor anurāgo hi nā'vacchedaḥ parasparam
ŚlōVā.VAA.30cd: gotvena na hi śuklatvaṃ gotvaṃ vā tena rajyate ||
ŚlōVā.VAA.31ab: anyonyātmany asadbhāvād vyaktyaṅgatvād dvayor api
ŚlōVā.VAA.31cd: vyaktiś ced anurajyeta tābhyāṃ tatrāpi śabdayoḥ ||
ŚlōVā.VAA.32ab: na parasparasambandhaḥ syād atadgocarau hi tau
ŚlōVā.VAA.32cd: śabdair anucyamāne hi saty apy ekāśraye ’rthataḥ ||
ŚlōVā.VAA.33ab: śabdānāṃ naiva sambandhaḥ pṛthivīsthagavāśvavat
ŚlōVā.VAA.33cd: ekārthasamavāye ’pi rūpāder naiva saṅgatiḥ ||
ŚlōVā.VAA.34ab: na caikavyaktivṛttitve pramāṇaṃ gotvaśuklayoḥ
ŚlōVā.VAA.34cd: sambandhād etayos tatra syād ekavyaktikalpanā ||
ŚlōVā.VAA.35ab: tadekatvāc ca sambandha evam anyonyasaṃśrayam
ŚlōVā.VAA.35cd: na cātra padam asty anyad yenaikavyaktidhīr bhavet ||
ŚlōVā.VAA.36ab: na cā'syāḥ padavācyatvaṃ, vācyate ’pi na caikatā
ŚlōVā.VAA.36cd: gamyamānasya caikatvāt sambandho yadi kalpyate ||
ŚlōVā.VAA.37ab: pārthivatvādyabhedena kiṃ na syād ghaṭavṛkṣayoḥ
ŚlōVā.VAA.37cd: śuklaśrutyā na gotvādiḥ kṛṣṇādibhyo nivarttyate ||
ŚlōVā.VAA.38ab: svabhāvato ’vabodhaś ca tadvaśān nā'pasarpati
ŚlōVā.VAA.38cd: kṛṣṇādyapohanaṃ vācyaṃ śuklaśabdasya yady api ||
ŚlōVā.VAA.39ab: tathāpi gogatatve ’sya pramāṇaṃ naiva sannidhiḥ
ŚlōVā.VAA.39cd: tadviṣaya eveti yāvacchabdena nocyate ||
ŚlōVā.VAA.40ab: tāvat sarvam aśābdaṃ syāt svātantryeṇā'dhyavasyataḥ
ŚlōVā.VAA.40cd: sannidher anumīyeta tādṛśaṃ vacanaṃ yadi ||
ŚlōVā.VAA.41ab: punaḥ saṇṇidhyadhīnaiva tasyaitadviṣayā'rthatā
ŚlōVā.VAA.41cd: tatrāpi śabdak.lptiś ced anavasthā bhaved iyam ||
ŚlōVā.VAA.42ab: ṣaṭpramāṇā'tiriktatvāt tasmāt sannidhyanāśrayaḥ
ŚlōVā.VAA.42cd: sambandhakāraṇaṃ nāpi ṣaṣṭhī gavyupalabhyate ||
ŚlōVā.VAA.43ab: satyām api tu sambandhaḥ śrautas tāvan nirākṛtaḥ
ŚlōVā.VAA.43cd: gamyamānasya cārthasya naiva dṛṣṭaṃ viśeṣaṇam ||
ŚlōVā.VAA.44ab: śabdānarair vibhaktyā vā dhūmo ’yaṃ jvalatītivat
ŚlōVā.VAA.44cd: saṃsarge cāpi bhede vā vākyārthe parikalpite ||
ŚlōVā.VAA.45ab: tasya yāvat padārthatvān naikavākyatvasambhavaḥ
ŚlōVā.VAA.45cd: padārthavyatirekaś ca nāsti saṃsargabhedayoḥ ||
ŚlōVā.VAA.46ab: na ca vastvantarā''rambhaḥ padārthais tadanugrahāt
ŚlōVā.VAA.46cd: na hi jātiguṇaiḥ kiṃ cit kāryamāraśyate bahiḥ ||
ŚlōVā.VAA.47ab: tadabhāve ’vabodhaś ca jāto ’pi svapnavanmṛṣā
ŚlōVā.VAA.47cd: satām eva viśeṣāṇāṃ saṃnidher yo ’pi manyate ||
ŚlōVā.VAA.48ab: vākyārthatvam abhivyaktau tasyāpi tadanekatā
ŚlōVā.VAA.48cd: prāksattve ca kutas teṣāṃ pramāṇaṃ pratyayair vinā ||
ŚlōVā.VAA.49ab: na caiṣāṃ vastusattvaṃ ca tatpade ’stitvakāraṇaṃ
ŚlōVā.VAA.49cd: evam ādyā'ntyasarveṣāṃ pṛthaksaṃghātakalpane ||
ŚlōVā.VAA.50ab: anyonyā'nugrahā'bhāvāt padānāṃ nāsti vākyatā
ŚlōVā.VAA.50cd: ādyaṃ yadi padaṃ sarvaiḥ saṃskriyeta viśeṣataḥ ||
ŚlōVā.VAA.51ab: tatas tad eva vākyaṃ syād anyaś ca dyotako gaṇaḥ
ŚlōVā.VAA.51cd: evam antyeṣu sarveṣu pṛthagbhūteṣv avasthitam ||
ŚlōVā.VAA.52ab: svatantreṣu hi vākyatvaṃ kathacinnopalakṣitam
ŚlōVā.VAA.52cd: sphoṭajātiniṣedhaś ca syāt padasphoṭajātivat ||
ŚlōVā.VAA.53ab: vāryaḥ padakramo vākyaṃ yathā varṇakramaḥ padam
ŚlōVā.VAA.53cd: buddhyā na copasaṃhartuḥ kramo niṣkṛṣya śakyate ||
ŚlōVā.VAA.54ab: padāny eva hi tadvanti vartante śrotrabuddhivat
ŚlōVā.VAA.54cd: tāvatsv eva padeṣv anyaḥ kramo ’nyaś ca pratīyate ||
ŚlōVā.VAA.55ab: tatra yāvat kramaṃ bhedo vākyārthasya prasajyate
ŚlōVā.VAA.55cd: padāntarasya pārārthyādākhyātaṃ yo ’pi manyate ||
ŚlōVā.VAA.56ab: vākyaṃ prādhānyayogena vākyārthaṃ cāpi bhāvanām
ŚlōVā.VAA.56cd: tatrāpi na bahirvastu kriyākārakasaṅgatiḥ ||
ŚlōVā.VAA.57ab: na kārakāṇām anyonyaṃ na kriyāṇāṃ pratīyate
ŚlōVā.VAA.57cd: ukhāyāmodanaṃ kāṣṭhair devadattaḥ paced iti ||
ŚlōVā.VAA.58ab: dravyāṇāṃ tāvad etasmin na sambandhaḥ parasparam
ŚlōVā.VAA.58cd: atyantabhedaniṣpannaṣaṣṭhyabhāvānapekṣaṇaiḥ ||
ŚlōVā.VAA.59ab: tṛtīyādyapahāreṇa sannidher api bādhanāt
ŚlōVā.VAA.59cd: kāṣṭhādīnāṃ ca sambandhaḥ kriyayā na svarūpataḥ ||
ŚlōVā.VAA.60ab: ārdrādidharmakaiḥ pākas taiḥ kṛto na hi dṛśyate
ŚlōVā.VAA.60cd: śaktiḥ kāraṇam iṣṭhā ced, amūrtā sāpi niṣkriyā ||
ŚlōVā.VAA.61ab: śaktair api ca taiḥ pākas tiṣṭhadbhir naiva sādhyate
ŚlōVā.VAA.61cd: jvalanādimukhenātha teṣāṃ pākena saṅgatiḥ ||
ŚlōVā.VAA.62ab: tathāpi karmaṇā kramaṃ na sādhyam iti durbham
ŚlōVā.VAA.62cd: bhinnārthasamavetatvān na ca sambandhasambhavaḥ ||
ŚlōVā.VAA.63ab: na cānyakārakotpādye kārakaṃ kārakāntaram
ŚlōVā.VAA.63cd: jvalanādīni kurvanti na ca syuḥ pākasādhanam ||
ŚlōVā.VAA.64ab: apākasādhanānāṃ ca kutas tenaikavācyatā
ŚlōVā.VAA.64cd: jvalanādigatā pāke śaktiś ced upacaryate ||
ŚlōVā.VAA.65ab: kartṛtvāt tatra kāṣṭhādeḥ karaṇatvādi ca durlabham
ŚlōVā.VAA.65cd: mukhyaṃ kārakavaicitryam alabdhaṃ jvalanādiṣu ||
ŚlōVā.VAA.66ab: kathaṃ tu pākavelāyām upacāreṇa labhyate
ŚlōVā.VAA.66cd: svavyāpāre ca kāṣṭhādeḥ karaṇatvādyasambhavaḥ ||
ŚlōVā.VAA.67ab: viklidyanti jvalantīti bibhratīti ca darśanāt
ŚlōVā.VAA.67cd: na caiṣāṃ pākavelāyāṃ vyāpārāntaram iṣyate ||
ŚlōVā.VAA.68ab: ekaprayogavat, tena kartṛtaiva prasajyate
ŚlōVā.VAA.68cd: pacinā cānupātteṣu jvalanādiṣv asaṅgatiḥ ||
ŚlōVā.VAA.69ab: na hi sadbhāvamātreṇa tāni sambandhakāraṇam
ŚlōVā.VAA.69cd: na ca śabdāntarair eṣām upādānamataḥ paciḥ ||
ŚlōVā.VAA.70ab: devadattakriyāvācī na syāt kāṣṭhādisaṅgataḥ
ŚlōVā.VAA.70cd: sarvavyāpāravācī cet pacir iṣṭas tathā sati ||
ŚlōVā.VAA.71ab: kartṛtvam eva kāṣṭāder āpannaṃ devadattavat
ŚlōVā.VAA.71cd: dhātunoktakriye nityaṃ kārake kartṛteṣyate ||
ŚlōVā.VAA.72ab: sarveṣāṃ bhāvanāsāmye na hy anyat kartṛlakṣaṇam
ŚlōVā.VAA.72cd: kāṣṭhādīni pacantīti vivakṣā yā ca dṛśyate ||
ŚlōVā.VAA.73ab: sāpi naivopapadyeta yady anyat kartṛlakṣaṇam
ŚlōVā.VAA.73cd: ekadhātugṛhītānāṃ na cāsty aṅgapradhānatā ||
ŚlōVā.VAA.74ab: na kārakaṃ tataḥ karttā prādhānyābhihitakriyam
ŚlōVā.VAA.74cd: ataḥ samapradhānānām abhidhā sadasattvayoḥ ||
ŚlōVā.VAA.75ab: kva cit kārakavaicitryaṃ kva cid aikyaṃ na yujyate
ŚlōVā.VAA.75cd: pratyayenāpi naivātra jvalanādiparigrahaḥ ||
ŚlōVā.VAA.76ab: kartṛmātraṃ tv asau brūyād atha vā tadgatā kriyām
ŚlōVā.VAA.76cd: tasmān na pacatīty atra kāṣṭhāder asti saṅgatiḥ ||
ŚlōVā.VAA.77ab: sarvatra na ca dhātvarthaḥ pratyayārthena yujyate
ŚlōVā.VAA.77cd: bhāvanā pratyayārtho hi dhātvarthānāṃ ca tāṃ prati ||
ŚlōVā.VAA.78ab: sādhyasādhanayogyānām upādānaṃ ca dhātubhiḥ
ŚlōVā.VAA.78cd: sādhyatvaṃ pākam ity evaṃ pākenaiva ca sādhanam ||
ŚlōVā.VAA.79ab: pac ity etena rūpeṇa naiko ’py aṃśaḥ pratīyate
ŚlōVā.VAA.79cd: vidhibhāvanayoś caikapratyayagrāhyatākṛtaḥ ||
ŚlōVā.VAA.80ab: dhātvarthāt prathamaṃ tāvat sambandho ’dhyavasīyate
ŚlōVā.VAA.80cd: vidhāv avasite tatra kevale bhāvanātmani ||
ŚlōVā.VAA.81ab: paścāt sambadhyamāno ’pi na dhātvartho vidhīyate
ŚlōVā.VAA.81cd: vidhyahīnapravṛtteś ca na sa kāryaḥ śruto ’pi san ||
ŚlōVā.VAA.82ab: evaṃ kārakavidhyantavidhānasyāpy asambhavaḥ
ŚlōVā.VAA.82cd: vidhyantatvaṃ prayājāder niṣedhavyam asaṅgatam ||
ŚlōVā.VAA.83ab: asambaddhatvam eteṣāṃ vācyaṃ śuklagavādivat
ŚlōVā.VAA.83cd: tatrārthalakṣaṇā kā cit sambhaved api saṅgatiḥ ||
ŚlōVā.VAA.84ab: vākyair eva tv asambaddhaiḥ sambandho na prakalpyate
ŚlōVā.VAA.84cd: ato ’nyonyāśrayatvaṃ syād ekamūlāprasiddhitaḥ ||
ŚlōVā.VAA.85ab: evam aṃśatrayāsattvāj jāto nirviṣayo vidhiḥ
ŚlōVā.VAA.85cd: dhātvarthakārakāṇāṃ tu sākṣān naivaiṣa sidhyati ||
ŚlōVā.VAA.86ab: vidher bhāvanayā rodhāt kartus teṣv apravartanāt
ŚlōVā.VAA.86cd: kriyākārakasambandhamūlatvāt sarvasaṅgatiḥ ||
ŚlōVā.VAA.87ab: niṣedhyā tanniṣedhena svasvāmipitṛbandhuṣu
ŚlōVā.VAA.87cd: upasarganipātānāṃ kena cin na ca saṅgatiḥ ||
ŚlōVā.VAA.88ab: parasparaṃ tv asidhhaiva svātantryeṇa ca nāmabhiḥ
ŚlōVā.VAA.88cd: kriyāviśeṣaṇatvāc ca vinā naivopasargatā ||
ŚlōVā.VAA.89ab: vākyārtho ’sattvabhūtatvād etair na ca viśiṣyate
ŚlōVā.VAA.89cd: kriyādvārā'tha kalpyeta sāpi nākārakātmanaḥ ||
ŚlōVā.VAA.90ab: asattvabhūm arthaṃ ca nādhyavasyati kārakam
ŚlōVā.VAA.90cd: viśeṣaṇatvam apy eṣāṃ naivārthānanurañjanāt ||
ŚlōVā.VAA.91ab: ānarthakyānyavācitvaviparotaprasādhanāt
ŚlōVā.VAA.91cd: pralambate ’yam ityādau teṣāṃ kaś cid arthakaḥ ||
ŚlōVā.VAA.92ab: prāsādādiṣu cānyo ’rtho viparītaḥ pratiṣṭhate
ŚlōVā.VAA.92cd: yena svārthāvirodhena viśeṣa upajanyate ||
ŚlōVā.VAA.93ab: viśeṣaṇaṃ tadeveṣṭaṃ na tu yat svārthanāśakam
ŚlōVā.VAA.93cd: ābhimukhyordhvagatyādiviśeṣo yo ’vagamyate ||
ŚlōVā.VAA.94ab: tasyāpi kartṛdharmatvān na dhātvarthāṅgateṣyate
ŚlōVā.VAA.94cd: kartrā ca saha sambandho nopasargasya vidyate ||
ŚlōVā.VAA.95ab: aṃśatrayātiriktatvān nāpi bhāvanayā saha
ŚlōVā.VAA.95cd: pratiṣedhavikalpādeḥ sambandhaś ca virudhyate ||
ŚlōVā.VAA.96ab: anyarūpaparicchedād vāhyavastvarthavādinām
ŚlōVā.VAA.96cd: svaśruteḥ prathamaṃ vastu sadbhāvena nirūpitam ||
ŚlōVā.VAA.97ab: kathaṃ nañādibhiḥ paścād abhāvam upanīyate
ŚlōVā.VAA.97cd: virodhaś ca tayoḥ śrutyor asti nāstīti śabdavat ||
ŚlōVā.VAA.98ab: vikalpe punarekasya śabdasyaiṣā virodhitā
ŚlōVā.VAA.98cd: gavādivac ca naiteṣāṃ svatantrārthāvadhāraṇam ||
ŚlōVā.VAA.99ab: yena tatpūrvakaṃ santaṃ vākyārthaṃ yāyurātmanā
ŚlōVā.VAA.99cd: samudāye ’py asiddhatvāt yena vakṣyaty ahetutām ||
ŚlōVā.VAA.100ab: gamyate cet yato ’vocat pratyekāśaktisiddhaye
ŚlōVā.VAA.100cd: asambandhāt padārthānām iti pūrvoktayā diśā ||
ŚlōVā.VAA.101ab: sann apy ajñāyamānatvād asann ity abhidhīyate
ŚlōVā.VAA.101cd: aikaikaśye padārthānāṃ vākyārthe vyabhicāritā ||
ŚlōVā.VAA.102ab: prāgasiddheḥ samastānām asādhāraṇaduṣṭatā
ŚlōVā.VAA.102cd: padārthān eva vākyārthaṃ yaḥ sāmastyena manyate ||
ŚlōVā.VAA.103ab: gaur aśvaḥ puruṣo hastīty atrāpy asya prasajyate
ŚlōVā.VAA.103cd: vyastasya yo ’rthaḥ śabdasya na sāmastye jahāti tam ||
ŚlōVā.VAA.104ab: taṃ cojjhati na viśrambhaḥ padārthaṃ prati labhyate
ŚlōVā.VAA.104cd: tatra dvitrādisāmānyavijñānaṃ kevalaṃ bhavet ||
ŚlōVā.VAA.105ab: anekaśabdavijñānān na viśeṣāvadhāraṇam
ŚlōVā.VAA.105cd: padārthasaṅgate ’rthe ced vākyaṃ sākṣāt pravarttate ||
ŚlōVā.VAA.106ab: padārthasaṃvidas tatra na syād dṛṣṭopakāritā
ŚlōVā.VAA.106cd: tenājñātapadārtho ’pi budhyetaiva svabhāvataḥ ||
ŚlōVā.VAA.107ab: tān vānurudhyamānasya kāraṇaṃ syusta eva te
ŚlōVā.VAA.107cd: tatra coktam, ato nāsti vākyadhīmūlasambhavaḥ ||
ŚlōVā.VAA.108ab: tataś cārthād bhavel loke, vedārthas tv apramāṇakaḥ
ŚlōVā.VAA.108cd: samayāt puruṣāṇāṃ vā guṇavṛddhyādivanmataḥ ||
ŚlōVā.VAA.109ab: niṣkāraṇo ’pi sannartho yājñikaiḥ paribhāṣitaḥ
ŚlōVā.VAA.109cd: tatra coktaṃ kathāvat tu saṅghātāt pauruṣeyatā ||
ŚlōVā.VAA.110ab: na cāptaḥ puruṣo ’trāsti, tena vedāpramāṇatā
ŚlōVā.VAA.110cd: atrābhidhīyate, yady apy asti mūlāntaraṃ na naḥ ||
ŚlōVā.VAA.111ab: padārthānāṃ tu mūlatvaṃ dṛṣṭaṃ tadbhāvabhāvataḥ
ŚlōVā.VAA.111cd: satyaṃ na vācakaṃ vākyaṃ vākyārthasyopapadyate ||
ŚlōVā.VAA.112ab: anyathāpy upapannatvāc chaktis tatrāpramāṇikā
ŚlōVā.VAA.112cd: pada eva hi varṇānāṃ śaktiḥ kleśena kalpitā ||
ŚlōVā.VAA.113ab: tirobhāvād iha tv eṣāṃ bhavet kleśatareṇa sā
ŚlōVā.VAA.113cd: bahavaś cānusandheyā varṇāś ciratirohitāḥ ||
ŚlōVā.VAA.114ab: padārtheṣūpayuktānāṃ punarvyāpārakalpanā
ŚlōVā.VAA.114cd: padārthānāṃ ca sāmarthyaṃ gamyamānam apahnutam ||
ŚlōVā.VAA.115ab: ānantaryād dhi vākyārthas taddhetutvaṃ na muñcati
ŚlōVā.VAA.115cd: ekayaiva hi saṃskṛtyā kathaṃ kāryadvayaṃ bhavet ||
ŚlōVā.VAA.116ab: na caiṣāṃ pūrvasaṃskārād anyo ’stīti pratīyate
ŚlōVā.VAA.116cd: na cānyavarṇavelāyāṃ teṣv ālocanasambhavaḥ ||
ŚlōVā.VAA.117ab: padatadvācyasambandhabuddhivyavadhibādhanāt
ŚlōVā.VAA.117cd: pratyakṣasmṛtirūpāto na teṣv ekāsti vākyadhīḥ ||
ŚlōVā.VAA.118ab: tasmāc ca vākyanirbhāsā vākyaṃ sā dhīr na kalpate
ŚlōVā.VAA.118cd: vākyam ity anayā buddhyā na cātmāṃśaḥ pratīyate ||
ŚlōVā.VAA.119ab: na ca vākyārthabuddhyedaṃ śūnyavāde nirūpitam
ŚlōVā.VAA.119cd: vākyavākyārthyor aikye bāhyābhyantaravādinām ||
ŚlōVā.VAA.120ab: vicchinnabhāgabuddhīnāṃ mṛṣātvaṃ niṣpramāṇakam
ŚlōVā.VAA.120cd: kalpyamāne ’pi naivaṃ ca vastubuddhir nivarttate ||
ŚlōVā.VAA.121ab: teṣv eva ca padārtheṣu prak.lptastokaśaktiṣu
ŚlōVā.VAA.121cd: āvāpodvāparacanābhedād vākyeṣv anantā ||
ŚlōVā.VAA.122ab: stokaśaktyupapanne ’rthe bahuśaktyapramāṇatā
ŚlōVā.VAA.122cd: vākyatacchaktyanantatve nārthāpattis tato bhavet ||
ŚlōVā.VAA.123ab: na cāvayavabuddhīnāṃ sādṛśyād bhrāntikalpanā
ŚlōVā.VAA.123cd: na prasiddhāḥ pṛthagbhūtā mukhyā hy avayavāḥ kva cit ||
ŚlōVā.VAA.124ab: nāvayavyantare yasmāt sarvavākyeṣv abhāgatā
ŚlōVā.VAA.124cd: satām avayavānāṃ hi syād vā sadṛśatā na vā ||
ŚlōVā.VAA.125ab: sādṛśyaṃ narasiṃhādau yuktaṃ jātyantare sati
ŚlōVā.VAA.125cd: tatra hy avayavāḥ siddhāḥ prāksaṃyogavibhāginaḥ ||
ŚlōVā.VAA.126ab: pāṇyādayo hi vicchinnā dṛśyante nṛśarīrataḥ
ŚlōVā.VAA.126cd: deheṣu ca pṛthagbuddhis teṣu sarveṣu jāyate ||
ŚlōVā.VAA.127ab: tatra tatsadṛśatvād vā tatsāmānyena vaikatā
ŚlōVā.VAA.127cd: hastādiṣūpapanneti pratyabhijñānasambhavaḥ ||
ŚlōVā.VAA.128ab: tadvad atrāpi sādṛśyaṃ yadi nāmāvadhāryate
ŚlōVā.VAA.128cd: siddhe ’vayavasatyatve mṛṣā nirbhāgakalpanā ||
ŚlōVā.VAA.129ab: asatā yat tu sādṛśyam asataḥ parikalpyate
ŚlōVā.VAA.129cd: dhruvaṃ śaśaviṣāṇena kharaśṛaṅgasya tad bhavet ||
ŚlōVā.VAA.130ab: athāsattvena sādṛśyam atrāpy astīti manyate
ŚlōVā.VAA.130cd: sarvatraivaṃ samānatvāt kaś cin nāsadṛśo bhavet ||
ŚlōVā.VAA.131ab: bhāgaś citre ’pi dṛṣṇādir dṛṣṭa eva sadṛktayā
ŚlōVā.VAA.131cd: ekadeśaś ca madye ’pi samyaktiktaraseṣu ca ||
ŚlōVā.VAA.132ab: citrabuddhes tu naivāsti pratītir bhāgaśo mama
ŚlōVā.VAA.132cd: ākārābhāvataḥ artho ’tra citraḥ sāvayavaḥ sa ca ||
ŚlōVā.VAA.133ab: tasmān na padavarṇānām asattvāt sadṛśī gatiḥ
ŚlōVā.VAA.133cd: vākyasyāpi na sādṛśyaṃ tatrāvayavavarjanāt ||
ŚlōVā.VAA.134ab: syād varṇapadaniṣkṛṣṭir na ca vākyasadṛktayā
ŚlōVā.VAA.134cd: tena na syād apoddhāras teṣām ālambanād ṛte ||
ŚlōVā.VAA.135ab: na ca vyañjakabhedo ’pi padavarṇādṛte ’sti te
ŚlōVā.VAA.135cd: sūkṣmatvād, aṇukalpānāṃ dhvanīnāṃ parikalpanāt ||
ŚlōVā.VAA.136ab: na ca kāryāntarārambhas tais tādṛgupapadyate
ŚlōVā.VAA.136cd: tenāṇumātraśabdāṃśagṛhītiḥ kevalā bhavet ||
ŚlōVā.VAA.137ab: sator api ca nādānāṃ pṛthaktvakramavattvayoḥ
ŚlōVā.VAA.137cd: vyaṅgyābhāvena naivaiṣām abhivyaktiḥ prasidhyati ||
ŚlōVā.VAA.138ab: kṛtsnasya yaugapadyena bhaved vāvagatir na vā
ŚlōVā.VAA.138cd: naiva prāksakalād vākyād grāhyaṃ kiñ cit tavāsti hi ||
ŚlōVā.VAA.139ab: tad eva sakalaṃ vākyaṃ nyūnam anyadapekṣya ca
ŚlōVā.VAA.139cd: tadviruddham, na cābhinne nyūnasākalyakalpanā ||
ŚlōVā.VAA.140ab: pṛthakprasiddhasadbhāvaṃ tripadaṃ ca catuṣpade
ŚlōVā.VAA.140cd: nāstīti yadi kalpyeta vṛkṣo na syāt tadā vane ||
ŚlōVā.VAA.141ab: pṛthakprasiddhyamithyātvāt syād vākyāntaratā yadi
ŚlōVā.VAA.141cd: vākyāc chabdāntaratvaṃ syāt tathaiva padavarṇayoḥ ||
ŚlōVā.VAA.142ab: tasmād yathā mahāvākye laghūnām anirākriyā
ŚlōVā.VAA.142cd: tathaiva padavarṇānāṃ nāsattvaṃ vākyabuddhiṣu ||
ŚlōVā.VAA.143ab: kevalasyāprayogāc cet, mahadarthe laghor api
ŚlōVā.VAA.143cd: alpārthe tatprayuktaṃ cet svārthe tadvat padāni naḥ ||
ŚlōVā.VAA.144ab: yady api vyavahāraṅgaṃ na pūrṇaṃ padavarṇayoḥ
ŚlōVā.VAA.144cd: tathāpy asty eva sadbhāvas tanmātre prayuyukṣite ||
ŚlōVā.VAA.145ab: padārthamātram eveṣṭaṃ viśeṣe ’vagate kva cit
ŚlōVā.VAA.145cd: padaṃ prayuñjate ke cid varṇaṃ vārthasamanvitam ||
ŚlōVā.VAA.146ab: granthādhyayanavelāyāṃ svarūpeṇāvadhāraṇam
ŚlōVā.VAA.146cd: pradhānaṃ padavarṇānāṃ vicchinnānām upāśritam ||
ŚlōVā.VAA.147ab: tadā prasiddhasattvānāṃ cottaratrāsti sādhanam
ŚlōVā.VAA.147cd: na hi vākyārthabuddhyaiṣāṃ rūpaṃ kiñ cid viruddhyate ||
ŚlōVā.VAA.148ab: yady apy eṣāṃ na sāmarthyaṃ kevalānāṃ tadudgame
ŚlōVā.VAA.148cd: aviruddhas tu sadbhāvaḥ kāryāśaktarathāṅgavat ||
ŚlōVā.VAA.149ab: kevalasyāprayogitvaṃ tenānaikāntikīkṛtam
ŚlōVā.VAA.149cd: kāryād ṛte ’pi dṛṣṭir yā sā śabde ’py upapāditā ||
ŚlōVā.VAA.150ab: sadbhāve padavarṇānāṃ bhedo yaḥ paramāṇuvat
ŚlōVā.VAA.150cd: sarvābhāvas tataś ceti seyaṃ bālabibhīṣikā ||
ŚlōVā.VAA.151ab: yathā tantvādayaḥ siddhāḥ paramāṇuṣu satsv api
ŚlōVā.VAA.151cd: tathā satsv api bhāgeṣu na varṇādi virotsyate ||
ŚlōVā.VAA.152ab: kiñ cit sāvayavaṃ dṛṣṭvā na ca sarvaṃ prasajyate
ŚlōVā.VAA.152cd: ghaṭasāvayavatve ’pi na bhāgaḥ paramāṇuṣu ||
ŚlōVā.VAA.153ab: tad atra padavarṇānāṃ bhedaṃ pratyakṣasādhitam
ŚlōVā.VAA.153cd: varṇāṃśānupapattyā kaḥ śaknuyādapabādhitum ||
ŚlōVā.VAA.154ab: asattve ye ca dṛṣṭāntāḥ prakṛtipratyayādayaḥ
ŚlōVā.VAA.154cd: asiddhās te, yato loke tatsadbhāvaḥ pratīyate ||
ŚlōVā.VAA.155ab: naiva hi prakriyāmātraṃ śāstrataḥ parikalpyate
ŚlōVā.VAA.155cd: pratyakṣaṃ hy eva tadrūpaṃ vācyam apy anyavācyavat ||
ŚlōVā.VAA.156ab: krameṇa hi pratīyete prakṛtipratyayau pade
ŚlōVā.VAA.156cd: tadāgame tadartho ’pi svsaṃvedyaḥ krameṇa naḥ ||
ŚlōVā.VAA.157ab: anvayavyatirekābhyām apy artho gamyate tayoḥ
ŚlōVā.VAA.157cd: amādyupajanāpāye vṛkṣārtho hy anugamyate ||
ŚlōVā.VAA.158ab: vṛkṣaṃ vṛkṣeṇa cety atra vṛkṣatvaṃ tāvad eva hi
ŚlōVā.VAA.158cd: karmatvaṃ hīyate pūrvaṃ karaṇatvaṃ ca jāyate ||
ŚlōVā.VAA.159ab: tathā vṛkṣaṃ ghaṭaṃ ceti karmatvam anugamyate
ŚlōVā.VAA.159cd: vṛkṣatvaṃ hīyate ’nyā ca ghaṭadhīrupajāyate ||
ŚlōVā.VAA.160ab: tatra yo ’nveti yaṃ śabdam arthas tasya bhaved asau
ŚlōVā.VAA.160cd: anyathānupapattyā hi śaktis tatrāvatiṣṭhate ||
ŚlōVā.VAA.161ab: yat kūpayūpasūpādau samāne ’py upabandhane
ŚlōVā.VAA.161cd: nāsty arthānugamaḥ kaś cit tan na śabdo ’parādhyati ||
ŚlōVā.VAA.162ab: nānvayavyatirekābhyām apūrvārthāvadhāraṇam
ŚlōVā.VAA.162cd: saṃsṛṣṭe ’vagate ’rthe hi tābhyāṃ śaktir niyamyate ||
ŚlōVā.VAA.163ab: tenānekātmakāc chabdād anekārthāvabodhane
ŚlōVā.VAA.163cd: siddhe yadāgame yo ’rthaḥ sa tasyaivāvadhāryate ||
ŚlōVā.VAA.164ab: evaṃ pipīlikāpaṅkte reṇucakrānvaye sati
ŚlōVā.VAA.164cd: gajāśvopajanāpāye ’py atādarthyam aśaktitaḥ ||
ŚlōVā.VAA.165ab: asty eva ca gajāśveṣu sāmānyaṃ reṇukāraṇam
ŚlōVā.VAA.165cd: dṛḍhaprāṇiviśeṣatvaṃ samastavyastalakṣitam ||
ŚlōVā.VAA.166ab: dṛṣṭā pipīlikāpaṅktiḥ kevalā reṇuvarjitā
ŚlōVā.VAA.166cd: hastyādyanvayinī tena na hetutvaṃ prapadyate ||
ŚlōVā.VAA.167ab: prakṛtipratyayādīnāṃ kevalāviniyogataḥ
ŚlōVā.VAA.167cd: yathaivārthā na dṛśyante tathā cānartham apy adaḥ ||
ŚlōVā.VAA.168ab: nāmākhyātādisākalyavaikalyānugame sati
ŚlōVā.VAA.168cd: tadarthāsambhavo dṛṣṭaḥ padavākyāntarāśrayaḥ ||
ŚlōVā.VAA.169ab: viprāśvaḥ pacate yātaṃ rājahastinyagāditi
ŚlōVā.VAA.169cd: tathānyarūpam anyādṛk rājñā dadhy atra gām iti ||
ŚlōVā.VAA.170ab: vipraśabdau kva cid dṛṣṭānupasargārthavācinau
ŚlōVā.VAA.170cd: samudāyas tathānyatra brāhmaṇatvāvabodhakaḥ ||
ŚlōVā.VAA.171ab: aśva ity api nāmedam ākhyātaṃ luṅi cedṛśam
ŚlōVā.VAA.171cd: ākhyātaṃ pacateśabdaḥ paca te iti vā dvayam ||
ŚlōVā.VAA.172ab: strīdvitvaṃ puṃbahutvaṃ vā te ṣaṣṭhyartha caturthyatha
ŚlōVā.VAA.172cd: pacate iti sarvaṃ vā caturthyantaṃ śatuḥ padam ||
ŚlōVā.VAA.173ab: yātaṃ loṇmadhyamadvitvamayātaṃ laṅi vā bhvet
ŚlōVā.VAA.173cd: kartṛniṣṭhādvitīyāntaṃ prathamāntaṃ napuṃsakam ||
ŚlōVā.VAA.174ab: rājahastī samāso vā rājaloṇmadhyamo ’pi vā
ŚlōVā.VAA.174cd: hastinītyatha saptamyāmatha strīpratyayāntaram ||
ŚlōVā.VAA.175ab: agāditi luṅantaṃ syādago vā pañcamīparaḥ
ŚlōVā.VAA.175cd: tānattītyatha vāpy evaṃ kvibanto ’yaṃ samāsabhāk ||
ŚlōVā.VAA.176ab: evamarthavikalpena bhede ’rtho nāvatiṣṭhate
ŚlōVā.VAA.176cd: nirbhāge vācake vākye samastādasti nirṇyaḥ ||
ŚlōVā.VAA.177ab: tasmān na yo yam anveti sarvadā tena so ’rthavān
ŚlōVā.VAA.177cd: anarthakatvavijñānāt tadrūpe ’pi padāntare ||
ŚlōVā.VAA.178ab: tathā rājārthavān dṛṣṭo rājñety atra ca nāsty asau
ŚlōVā.VAA.178cd: dadhi gaur iti nāpīmau vidmo dadhy atra gāmiti ||
ŚlōVā.VAA.179ab: anyasmiñ jñātasambandhe niṣiddho ’nyaś ca vācakaḥ
ŚlōVā.VAA.179cd: na ca sarvavikārāṇām ānantyāt saṅgatīkṣaṇam ||
ŚlōVā.VAA.180ab: tasmād anarthakair eva vinā jātiguṇānvayāt
ŚlōVā.VAA.180cd: prakṛtipratyayādyantapadabhāgavivarjitaiḥ ||
ŚlōVā.VAA.181ab: vākyair eva viśiṣṭho ’rthaḥ svatantraiḥ pratipādyate
ŚlōVā.VAA.181cd: bhāgaśaḥ kathitopāyair aśvakarṇājakarṇavat ||
ŚlōVā.VAA.182ab: atra brūmaḥ padātmā na sarveṣv eteṣu bhidyate
ŚlōVā.VAA.182cd: kena cid dhaddharmabhedena jarā rājetivat kramāt ||
ŚlōVā.VAA.183ab: padāvadhāraṇopāyān bahūnicchanti sūrayaḥ
ŚlōVā.VAA.183cd: kramanyūnātiriktatvasvaravākyasmṛtiśrutīḥ ||
ŚlōVā.VAA.184ab: śeṣān arthān paricchidya svarūpair vākyagocarān
ŚlōVā.VAA.184cd: tatsambandhānurūpārthavācitvenānyanirṇayaḥ ||
ŚlōVā.VAA.185ab: tatrāvadhṛtanāmārthair ākhyātāpekṣaṇena tat
ŚlōVā.VAA.185cd: ākhyāte sati nāmatvaṃ bhaved ubhayasambhave ||
ŚlōVā.VAA.186ab: yathā ca puruṣākāre samāne ’py avagamyate
ŚlōVā.VAA.186cd: smaraṇād brāhmaṇatvādi prakṛtipratyayānvayāt ||
ŚlōVā.VAA.187ab: tathānvākhyānabhedena prakṛtipratyayādibhiḥ
ŚlōVā.VAA.187cd: nāmākhyātavyavsthānaṃ smaraṇenopalakṣyate ||
ŚlōVā.VAA.188ab: aprāptasmṛtyupāyānāṃ viveko ’yaṃ na jāyate
ŚlōVā.VAA.188cd: ajñāte pitṛsaṃbandhe tulyo ’sau brāhmaṇādiṣu ||
ŚlōVā.VAA.189ab: tathā śrutyaiva sandigdhaṃ kiñ cin nirṇīyate padam
ŚlōVā.VAA.189cd: sāmānādhikaraṇyena prasiddhākhyātanāmabhiḥ ||
ŚlōVā.VAA.190ab: nanv ayaṃ na vibhāgaḥ syāt padajātimanicchataḥ
ŚlōVā.VAA.190cd: nāmākhyātamatigrāhyāḥ kathaṃ varṇāsta eva te ||
ŚlōVā.VAA.191ab: kena vā neṣyate jātiḥ padajātacatuṣṭaye
ŚlōVā.VAA.191cd: suptiṅkṛttaddhitāḥ santi tathā dhātvādijātayaḥ ||
ŚlōVā.VAA.192ab: padaikye ’py aviruddheyam atyantānatirekiṇī
ŚlōVā.VAA.192cd: varṇā eveti cagranthe niṣiddhātyantabhinnatā ||
ŚlōVā.VAA.193ab: bhramaṇatvādivac cāsau vyajyate kramavarttibhiḥ
ŚlōVā.VAA.193cd: antyavarṇe ’tha vā vyaktiḥ pūrvasaṃskṛtyapekṣiṇi ||
ŚlōVā.VAA.194ab: yad vā yenaiva dharmeṇa vyaṅktuṃ jātyantaraṃ kṣamāḥ
ŚlōVā.VAA.194cd: varṇāḥ svarūpasāmye ’pi tenākhyātādibuddhiṣu ||
ŚlōVā.VAA.195ab: vanapaṅktyādivac caiṣu samudāyeṣv asatsv api
ŚlōVā.VAA.195cd: bhinnākhyātādisāmānyavyavahāro bhaviṣyati ||
ŚlōVā.VAA.196ab: dhātupratyayatadvācyasāmānyānām iyaṃ gatiḥ
ŚlōVā.VAA.196cd: taddhitākhyātakṛdrūpaṃ nityaṃ hi smaryate janaiḥ ||
ŚlōVā.VAA.197ab: na cānvākhyānamātreṇa kalpitaṃ tacchabādivat
ŚlōVā.VAA.197cd: prayujyate hi yadrūpaṃ tadupāye na tiṣṭhati ||
ŚlōVā.VAA.198ab: avadhyagrahaṇaṃ yat tu prakṛtipratyayau prati
ŚlōVā.VAA.198cd: anvākhyānavisaṃvādād ity etac ca na duṣyati ||
ŚlōVā.VAA.199ab: tatra hy āptanaroktīnāṃ prāmāṇyam upapadyate
ŚlōVā.VAA.199cd: yad vā tulyabalatvena vikalpena matāntaram ||
ŚlōVā.VAA.200ab: prakṛtiḥ pratyayāṃśo vā kaś cit tāvan na bhidyate
ŚlōVā.VAA.200cd: śiṣṭe vikaraṇādau tu yatheṣṭāṅgāṅgikalpanā ||
ŚlōVā.VAA.201ab: dhūmādāv api vahnyaṃśo kaś cid aṃśo ’numāpakaḥ
ŚlōVā.VAA.201cd: anyaḥ sādhāraṇo yadvat tadvad atra bhaviṣyati ||
ŚlōVā.VAA.202ab: yathā ca nityarūpatvān na tatrāṃśāntaroddhṛtiḥ
ŚlōVā.VAA.202cd: tathātrāgamako ’py aṃśo nityatve na vyavasthitaḥ ||
ŚlōVā.VAA.203ab: yatra pratyayalopena prakṛtiḥ syāt kvibantabat
ŚlōVā.VAA.203cd: śuddhaḥ prakṛtilopena pratyayo vādhunādivat ||
ŚlōVā.VAA.204ab: tanmātrasya dviśaktitvaṃ tatra śabdasvabhāvataḥ
ŚlōVā.VAA.204cd: vākyārthe taddhitāntādipadasāmarthyabhedavat ||
ŚlōVā.VAA.205ab: ekadeśānumānena ke cid āhur dvayārthatām
ŚlōVā.VAA.205cd: apare ’rthaikadeśena bruvate ’nyārthalakṣaṇām ||
ŚlōVā.VAA.206ab: tattvayuktaṃ yato nāsti lakṣaṇārūpatā mateḥ
ŚlōVā.VAA.206cd: mukhyatvenaiva buddhir naḥ kvibantādiṣu jāyate ||
ŚlōVā.VAA.207ab: lakṣaṇādipravṛttiś ca na śāstreṇānugamyate
ŚlōVā.VAA.207cd: tatsaṅkare ca tenaiva vācyavācakanirṇayaḥ ||
ŚlōVā.VAA.208ab: na ca tena sahaitasya vijñātā sahavācitā
ŚlōVā.VAA.208cd: lokaprayuktaśabdārtho nopāyatvāc ca mucyate ||
ŚlōVā.VAA.209ab: ākhyātapratyayenāpi sahāsāv upalakṣitaḥ
ŚlōVā.VAA.209cd: kāmaṃ tadīyam apy arthaṃ gamayed anumānataḥ ||
ŚlōVā.VAA.210ab: tāvatyaṃśe na kalpyau ca prakṛtipratyayau punaḥ
ŚlōVā.VAA.210cd: sa evārthadviśaktitve varaṃ kleśaḥ samāśritaḥ ||
ŚlōVā.VAA.211ab: nirjñātaparimāṇasya smaraṇānugamād vinā
ŚlōVā.VAA.211cd: nānātvaṃ kalpayitvāsya kaḥ śaktiṃ kalpayiṣyati ||
ŚlōVā.VAA.212ab: dadhyatreti yadanyādṛkpadaṃ pūrvāvadhāritāt
ŚlōVā.VAA.212cd: ke cid āhus tad evedam ajānantaryadūṣitam ||
ŚlōVā.VAA.213ab: pratyabhijñāyate tad dhi sa cārthaḥ sampratīyate
ŚlōVā.VAA.213cd: ikāre tu yavijñānamakāraparasaṃhite ||
ŚlōVā.VAA.214ab: atha vātmīyasiddhāntād yakāratve ’sya saty api
ŚlōVā.VAA.214cd: dadhivācyārthaṃ sāmarthyaṃ lakṣaṇād avagamyate ||
ŚlōVā.VAA.215ab: tathā hy aśrutadadhyatro lakṣaṇānugamād vinā
ŚlōVā.VAA.215cd: vyutpannadadhiśabdo ’pi dadhyatreti na buddhyate ||
ŚlōVā.VAA.216ab: vikārānantyato yas tu sambandhajñaptyasambhavaḥ
ŚlōVā.VAA.216cd: lakṣaṇāt tadvidukter vā nātikleśo bhaviṣyati ||
ŚlōVā.VAA.217ab: kiyat padam iti jñānaṃ yat tu tatra na jāyate
ŚlōVā.VAA.217cd: svarāntaṃ vyañjanāntaṃ vā na cājñāte ’rthanirṇayaḥ ||
ŚlōVā.VAA.218ab: taducyate padacchede tadapabhraṃśatāṃ vrajet
ŚlōVā.VAA.218cd: saṃhitāviṣaye cāsya smaryate sādhuśabdatā ||
ŚlōVā.VAA.219ab: etasmiṃs tu pratīmo ’rtham agṛhītāvadhāv api
ŚlōVā.VAA.219cd: tena saty api vicchede pade bhedo ’rthabhedataḥ ||
ŚlōVā.VAA.220ab: jñāyate cāvadhis tatra vyañjanānto na tūcyate
ŚlōVā.VAA.220cd: dadhiśabdāvabodhyatvān nityaṃ nityasamāsavat ||
ŚlōVā.VAA.221ab: etena rājarājñādiśabdānāṃ dattam uttaram
ŚlōVā.VAA.221cd: kiñ cid aṃśasamānaṃ hi tadarthaṃ tatpadāntaram ||
ŚlōVā.VAA.222ab: yat tu brāhmaṇavastrādau brāhmaṇārtho na gamyate
ŚlōVā.VAA.222cd: avadhyantaratas tatra tatpadāntarajṛmbhitam ||
ŚlōVā.VAA.223ab: utsargasyāpavādena bādhaḥ kasya na sammataḥ
ŚlōVā.VAA.223cd: tad brāhmapadam utsṛṣṭaṃ bādhyate ’nyāvadhau pade ||
ŚlōVā.VAA.224ab: tattvenāvadhim utkṛṣya yady ucyeta padāntaram
ŚlōVā.VAA.224cd: kena svārtho ’sya vāryeta devadattādiśabdavat ||
ŚlōVā.VAA.225ab: evam evāśvakarṇādau samudāyaprasiddhitaḥ
ŚlōVā.VAA.225cd: vāryate ’vayavasyārtho vṛkṣādyarthāvadhāraṇāt ||
ŚlōVā.VAA.226ab: arthaprakaraṇādhīnabādhitasvārthayor api
ŚlōVā.VAA.226cd: samastavyastayor bhūyaḥ sa evārthaḥ pratīyate ||
ŚlōVā.VAA.227ab: gośuklādipadānāṃ tu samastavyastabhāvinām
ŚlōVā.VAA.227cd: svārthahānir na dṛṣṭeti kvānarthakyaṃ bhaviṣyati ||
ŚlōVā.VAA.228ab: padārthānugataś caiṣa vādyārtho gamyate sadā
ŚlōVā.VAA.228cd: na viśiṣṭārthatā tasmād vākyasvātantryasādhinī ||
ŚlōVā.VAA.229ab: na vimuñcanti sāmarthyaṃ vākyārtheṣu padāni naḥ
ŚlōVā.VAA.229cd: tanmātrāvasiteṣv eṣu padārthebhyaḥ sa gamyate ||
ŚlōVā.VAA.230ab: aśābde cāpi vākyārthai na padārtheṣv aśābdatā
ŚlōVā.VAA.230cd: vākyārthasyeva naiteṣāṃ nimittāntarasambhavaḥ ||
ŚlōVā.VAA.231ab: sambaddham eva caite ’rthaṃ gamayantyavinābhuvam
ŚlōVā.VAA.231cd: sāmānyaṃ svaviśeṣeṇa vinā na hy upapadyate ||
ŚlōVā.VAA.232ab: na cānumānam eṣā dhīs tanmātreṇa prasajyate
ŚlōVā.VAA.232cd: pratijñārthaikadeśatvāt padārthānāṃ hy aliṅgatā ||
ŚlōVā.VAA.233ab: padārthair anurakto ’sau vākyārthaḥ sampratīyate
ŚlōVā.VAA.233cd: nātmanā gamayantyenaṃ vinā, dhūmo ’gnimattvavat ||
ŚlōVā.VAA.234ab: pakṣadharmatvam eteṣāṃ vākyārthe na ca gamyate
ŚlōVā.VAA.234cd: na hi deśādivat pūrvaṃ niṣpannaḥ sa pratīyate ||
ŚlōVā.VAA.235ab: asattvabhūtamenaṃ hi pratipadyāmahe tataḥ
ŚlōVā.VAA.235cd: kriyākārakasaṃsargaviśiṣṭaḥ prāgasau kutaḥ ||
ŚlōVā.VAA.236ab: dharmiṇy anavabuddhe ca na taddharmāvadhāraṇam
ŚlōVā.VAA.236cd: na ca prāgbodhakaṃ kiñ cid vākyārthsyopapadyate ||
ŚlōVā.VAA.237ab: avabuddhe tu vākyārthe yadi taddharmatā bhavet
ŚlōVā.VAA.237cd: vijñāte ’rthe tataḥ kiṃ nu prameyam avaśiṣyate ||
ŚlōVā.VAA.238ab: anvayaś ca padārthānāṃ na vākyārthair apekṣyate
ŚlōVā.VAA.238cd: sarvasminn eva sujñāno bhūtabhāvitirohite ||
ŚlōVā.VAA.239ab: anyavākyārthasambandhajñānāc cānyo na gamyate
ŚlōVā.VAA.239cd: anyatvāc ca padārthānām, te cen nānyārthadhīr bhavet ||
ŚlōVā.VAA.240ab: sāmānyadṛṣṭak.lptau vā labhyate na viśeṣadhīḥ
ŚlōVā.VAA.240cd: vākyārthāvagatiḥ sarvā tv asādhāraṇagocarā ||
ŚlōVā.VAA.241ab: asambandhapratīteś ca prāmāṇyam upapāditam
ŚlōVā.VAA.241cd: sarvalokaprasiddhā ca pratipattir iha sphuṭā ||
ŚlōVā.VAA.242ab: yatra kva cana vijñātān padārthān pratipadya hi
ŚlōVā.VAA.242cd: dūradeśādivār tāsu nāptokte dhīr vihanyate ||
ŚlōVā.VAA.243ab: āptavādāvisaṃvādād atra ced anumānatā
ŚlōVā.VAA.243cd: nirṇayas tāvatā sidhyed buddhyutpattir na tatkṛtā ||
ŚlōVā.VAA.244ab: anyad eva hi satyatvam āptavādatvahetukam
ŚlōVā.VAA.244cd: vākyārthaś cānya eveti jñātaḥ pūrvataraṃ tataḥ ||
ŚlōVā.VAA.245ab: tatra ced āptavādena satyatvam anumīyate
ŚlōVā.VAA.245cd: vākyārthapratyayasyātra kathaṃ syād anumānatā ||
ŚlōVā.VAA.246ab: janma tulyaṃ hi buddhīnām āptānāptagirāṃ śrutau
ŚlōVā.VAA.246cd: janmādhikopayogī ca nānumāyās trilakṣaṇaḥ ||
ŚlōVā.VAA.247ab: śabdaprāmāṇyanirṇītyai padārthebhyo yatheṣyate
ŚlōVā.VAA.247cd: atyantādṛṣṭavākyārthapratipattis tathocyate ||
ŚlōVā.VAA.248ab: bhāvanāvacanas tāvat tāṃ smārayati lokavat
ŚlōVā.VAA.248cd: anvayavyatirekābhyāṃ pratyayārthas tu seṣyate ||
ŚlōVā.VAA.249ab: kaiś cit, anyais tu dhātvarthas tatsāmīpyopakārataḥ
ŚlōVā.VAA.249cd: aparaiḥ samudāyārthas tata eva hi gamyate ||
ŚlōVā.VAA.250ab: pākādau yan na dṛṣṭāsau bhavatyādau tathaiva ca
ŚlōVā.VAA.250cd: vivekaphalamandatvāt pacatyādau yatheṣṭatā ||
ŚlōVā.VAA.251ab: sā sādhyasādhanopāyasāmānyārthāvadhāraṇāt
ŚlōVā.VAA.251cd: anyalabhyaṃ viśeṣāṃśaṃ yaṃ kañ cid abhikāṅkṣati ||
ŚlōVā.VAA.252ab: kāmāvagatasādhyatvaḥ svargaḥ kāṅkṣati bhāvanām
ŚlōVā.VAA.252cd: tatra sannidhiyogyatvāt sambandhaḥ kalpyate tayoḥ ||
ŚlōVā.VAA.253ab: tataḥ sā k.lptasambandhā sādhanāṃśam apekṣate
ŚlōVā.VAA.253cd: dhātvarthāsādhanaṃ kiñ cin nānuṣṭhānaṃ hi siddhyati ||
ŚlōVā.VAA.254ab: dhātuvācyaś ca yāgādir atṛtīyāparo ’pi san
ŚlōVā.VAA.254cd: svabhāvād bhāvanāsaktaḥ sādhyaṃ kiñ cid apekṣate ||
ŚlōVā.VAA.255ab: pratyāsattinimitto ’yaṃ sambandhaḥ kalpyate ’nayoḥ
ŚlōVā.VAA.255cd: taṃ ca vispaṣṭam ākhyātuṃ yāgeneti prayujyate ||
ŚlōVā.VAA.256ab: yathaupagavaśabdārthaṃ tasyāpatyam itīdṛśāt
ŚlōVā.VAA.256cd: kathayanti na caitasmin ṣaṣṭhyantopagusamabhavaḥ ||
ŚlōVā.VAA.257ab: na kevalaṃ tṛtīyaiva karaṇatvaṃ niyacchati
ŚlōVā.VAA.257cd: pramāṇāntaragamye ’pi na kiñ cid viruṇaddhi sā ||
ŚlōVā.VAA.258ab: prajñātakaraṇatve vā dhātau saty api neṣyate
ŚlōVā.VAA.258cd: aprātipadikatvena tṛtīyā yāgaśabdavat ||
ŚlōVā.VAA.259ab: ato yā śabdasāmarthyalabhyā karaṇatā yajeḥ
ŚlōVā.VAA.259cd: kevalasyāprayogitvāt sā yāgeneti kathyate ||
ŚlōVā.VAA.260ab: tathotpannakathaṃbhāvā bhāvanopāyamātrake
ŚlōVā.VAA.260cd: upāyo ’pi ca kartavyamātrākāṅkṣī niyamyate ||
ŚlōVā.VAA.261ab: yogyatvasannidhānābhyām anyathānupapattitaḥ
ŚlōVā.VAA.261cd: sa ca svavākyalabhyo vā vākyāntaragato ’pi vā ||
ŚlōVā.VAA.262ab: prakṛtipratyayau yadvadapekṣete parasparam
ŚlōVā.VAA.262cd: padaṃ padāntaraṃ yadvad vākyaṃ vākyāntaraṃ tathā ||
ŚlōVā.VAA.263ab: karaṇaiḥ sādhyate kiñ cin nopāyarahitaiḥ phalam
ŚlōVā.VAA.263cd: prayājādividhānaṃ ca na ca syān niṣprayojanam ||
ŚlōVā.VAA.264ab: prayojanāntarāt tatra pratyāsatter apekṣitaḥ
ŚlōVā.VAA.264cd: phalavadbhāvanāṃśasthakaraṇānugraho varam ||
ŚlōVā.VAA.265ab: ekabhāvanayopāttās trayo ’py aṃśāḥ parasparam
ŚlōVā.VAA.265cd: upakāryopakāritvaṃ paścādanubhavanti te ||
ŚlōVā.VAA.266ab: bhāvanāpekṣamāṇā hi sādhanaṃ kiṃ phalasya me
ŚlōVā.VAA.266cd: sādhanānugraḥ ko vetyanusyūtam apekṣate ||
ŚlōVā.VAA.267ab: ākāṅkṣaivam avicchedasiddhā śuklagavādiṣu
ŚlōVā.VAA.267cd: ekakriyāgṛhīteṣu sambandhaś ca parasparam ||
ŚlōVā.VAA.268ab: dravyadvāreṇa caiteṣāṃ viśeṣaṇaviśeṣyatā
ŚlōVā.VAA.268cd: itaropakṛtadravyavarttitvāt tatra karmaṇi ||
ŚlōVā.VAA.269ab: dravyāntaram anicchantyā kriyayā ca parigrahāt
ŚlōVā.VAA.269cd: ekadravyāśrayaprāptir iti nānyonyasaṃśrayam ||
ŚlōVā.VAA.270ab: parasparānurāgaś ca sutarām upakārakaḥ
ŚlōVā.VAA.270cd: arthāc cānyavyavacchedaḥ sambandho ’to na duṣyati ||
ŚlōVā.VAA.271ab: tatrānaikāntikānekavākyārthopaplave sati
ŚlōVā.VAA.271cd: anyonyātmavyavacchedād ekatra sthāpyate matiḥ ||
ŚlōVā.VAA.272ab: ato ’nvayātirekābhyām anumā neyam iṣyate
ŚlōVā.VAA.272cd: ekārthaikāntikatvaṃ tadanyathaivātra labhyate ||
ŚlōVā.VAA.273ab: evaṃ padārthavākyārthasaṅghātair upakalpitām
ŚlōVā.VAA.273cd: viśiṣṭāṃ bhāvanāṃ prāpya vṛttir vidhiniṣedhayoḥ ||
ŚlōVā.VAA.274ab: yady apy anyair asaṃspṛṣṭāṃ vidhiḥ spṛśati bhāvanām
ŚlōVā.VAA.274cd: tathāpy aśaktito nāsau tanmātre paryavasyati ||
ŚlōVā.VAA.275ab: anuṣṭheye hi viṣaye vidhiḥ puṃsāṃ pravartakaḥ
ŚlōVā.VAA.275cd: aṃśatrayeṇa cāpūrṇāṃ nānutiṣṭhati bhāvanām ||
ŚlōVā.VAA.276ab: tasmāt prakrāntarūpo ’pi vidhis tāvat pratīkṣate
ŚlōVā.VAA.276cd: yāvad yogyatvam āpannā bhāvanānyānapekṣiṇī ||
ŚlōVā.VAA.277ab: upasarganipātānāṃ prayoganiyame sati
ŚlōVā.VAA.277cd: arthas tadāgamanyāyāt syāt samāsapadeṣv iva ||
ŚlōVā.VAA.278ab: vācakadyotakatvaṃ tu nātīvātropayujyate
ŚlōVā.VAA.278cd: tadbhāvād vācakatvaṃ vā parasyānugrahī 'stu vā ||
ŚlōVā.VAA.279ab: īṣadarthādayas tāvat sākṣān nāmnaiva saṅgatāḥ
ŚlōVā.VAA.279cd: aprayuktakriyādvārā viśeṣādhānato ’pare ||
ŚlōVā.VAA.280ab: āpiṅgaḥ pravayāś ceti dvayasyaitannidarśanam
ŚlōVā.VAA.280cd: kva cit prakṛṣṭatādīnāṃ bhāvanopanipātinām ||
ŚlōVā.VAA.281ab: itikartavyatātvena pratipattiparigrahau
ŚlōVā.VAA.281cd: ekārthasamavāyitvāt kartṛdharmo ’pi bhāvanām ||
ŚlōVā.VAA.282ab: gamiṣyati, na kartṛṇāṃ svarūpe sa hi kīrtyate
ŚlōVā.VAA.282cd: ye tv anyārthaṃ viruddhārthadhātuśaktyavalopinaḥ ||
ŚlōVā.VAA.283ab: teṣāṃ tadaṅgataiveṣṭā dhātubhāgasamā hi te
ŚlōVā.VAA.283cd: praśabdenopasṛṣṭasya tiṣṭhater gatiśaktatā ||
ŚlōVā.VAA.284ab: na hi praśabdavelāyāṃ gamane jāyate matiḥ
ŚlōVā.VAA.284cd: sāmānyataḥ kriyāśaktiḥ k.lptā dhātoḥ puraiva tu ||
ŚlōVā.VAA.285ab: viśeṣa eva tatra syād itarasya dvaye punaḥ
ŚlōVā.VAA.285cd: yā ca śaktyantarodbhūtir iyam eva viśeṣyatā ||
ŚlōVā.VAA.286ab: na sāmānyāparityāgī kevalo ’nyair viśeṣyate
ŚlōVā.VAA.286cd: ukter viśeṣaṇaṃ kiñ cid ucyamānaviśeṣaṇam ||
ŚlōVā.VAA.287ab: tena śaktyapavādo ’yaṃ bhaved arthāpavādavat
ŚlōVā.VAA.287cd: tathaiva jvalanādīnāṃ pākasambandhiteṣyate ||
ŚlōVā.VAA.288ab: itikartavyatāṃśatvāt pāke vā tatphale ’pi vā
ŚlōVā.VAA.288cd: odane sādhyamāne hi pākaḥ karaṇam iṣyate ||
ŚlōVā.VAA.289ab: akṛtaḥ so ’pi nāstīti punaḥ karaṇavāñchanam
ŚlōVā.VAA.289cd: karaṇaṃ jvalanādīni tasya kāṣṭhādi vā tathā ||
ŚlōVā.VAA.290ab: itikarttavyatākāṅkṣā yāvatkaraṇasaṃśrayā
ŚlōVā.VAA.290cd: itikarttavyatāpy anyadapekṣya karaṇaṃ bhavet ||
ŚlōVā.VAA.291ab: jvalanādinimittā’’taḥ kāṣṭhādeḥ pākasaṅgatiḥ
ŚlōVā.VAA.291cd: karmaṇaḥ karmasādhyatvaṃ nāsmatpakṣe viruddhyate ||
ŚlōVā.VAA.292ab: anātmasamavetasya nimittaṃ karma hīṣyate
ŚlōVā.VAA.292cd: jvalanādisvarūpaṃ ca na kāṣṭhādibharīpsitam ||
ŚlōVā.VAA.293ab: pākaprayojitānāṃ hi tadvṛttir nāntarīyakī
ŚlōVā.VAA.293cd: kartṛtve ’pi ca kāṣṭhādeḥ pāke syāt karaṇāditā ||
ŚlōVā.VAA.294ab: āvibhūtānyaśaktitvād ekatve cāpy apekṣayā
ŚlōVā.VAA.294cd: jvalanādiṣu sarveṣāṃ svātantryāt kartṛteṣyate ||
ŚlōVā.VAA.295ab: tatsvātantryāvagatyaiva prayuṅkte hi prayojakaḥ
ŚlōVā.VAA.295cd: niyuktānāṃ tu tenaiṣāṃ karaṇatvādivācyatā ||
ŚlōVā.VAA.296ab: udbhūtadevadattādivyāpārābhibhavād bhavet
ŚlōVā.VAA.296cd: yatra tv abhibhavas teṣāṃ naikenāpi vivakṣyate ||
ŚlōVā.VAA.297ab: kāṣṭhādīni pacantīti prayogas tatra jāyate
ŚlōVā.VAA.297cd: ekaśabdagṛhīte ’pi guṇaprādhānyam iṣyate ||
ŚlōVā.VAA.298ab: ākhyātapratyayopāttabhāvanākartṛsaṃkhyavat
ŚlōVā.VAA.298cd: tasmād yasya vivakṣyeta pradhānaṃ dhātubhiḥ kriyā ||
ŚlōVā.VAA.299ab: sa kartā guṇabhūtānyavyāpāre karaṇāditā
ŚlōVā.VAA.299cd: itikartavyatāṃśena sarveṣāṃ tena saṅgatiḥ ||
ŚlōVā.VAA.300ab: avāntarakriyāyogāt pradhānakriyayā saha
ŚlōVā.VAA.300cd: vikalpapratiṣedhāder virodho na ca vastunā ||
ŚlōVā.VAA.301ab: abhāvam eva nañ prāha vartamānādikālikam
ŚlōVā.VAA.301cd: nāmadhātvarthayogī ca niṣedho ’nyārthabhāg bhavet ||
ŚlōVā.VAA.302ab: tatra vastvantaronmuktaṃ vastv evānuguṇaṃ ca tat
ŚlōVā.VAA.302cd: ākhyātapratyayair yoge nivṛttyarthaḥ pratīyate ||
ŚlōVā.VAA.303ab: tatra cājñātasandigdhaviparītārthavāraṇam
ŚlōVā.VAA.303cd: asti nāstīti sandehe pākṣikāstitbodhanam ||
ŚlōVā.VAA.304ab: nivartyate nañā, yad vā nāstitaivocyate satī
ŚlōVā.VAA.304cd: avyutpannasya tatraiva jāyate nāstitāmatiḥ ||
ŚlōVā.VAA.305ab: astitvamāninaḥ saiva vāryate viparītadhīḥ
ŚlōVā.VAA.305cd: apūrvābhāvavijñānavirodhāt svayam eva tu ||
ŚlōVā.VAA.306ab: nivartate ’stitābuddhir mṛgatṛṣṇādibuddhivat
ŚlōVā.VAA.306cd: tac caitadaniṣedhe ’pi sthāṇvādāv īdṛg eva naḥ ||
ŚlōVā.VAA.307ab: tatrāpy ajñātasandigdhaviparītārthabādhanāt
ŚlōVā.VAA.307cd: abhāvasya ca vastutve purastāt pratipāmite ||
ŚlōVā.VAA.308ab: ghaṭāditulyatā tasya, pratiṣedho na cāpy ayam
ŚlōVā.VAA.308cd: vidhāyakairasaṃyukto na hi nañ pratiṣedhakaḥ ||
ŚlōVā.VAA.309ab: abhāvakathanaṃ hy etan nāvaśyaṃ prāptipūrvakam
ŚlōVā.VAA.309cd: na ca śabdena sadbhāvas tasya cārthasya bodhitaḥ ||
ŚlōVā.VAA.310ab: astitvādyanapekṣaṃ hi sāmānyaṃ tena gamyate
ŚlōVā.VAA.310cd: astiśabdaprayogo ’pi tenaivātropapadyate ||
ŚlōVā.VAA.311ab: jāter astitvanāsitve na ca kaś cid vivakṣati
ŚlōVā.VAA.311cd: nityatvāl lakṣyamāṇāyā vyaktes te hi viśeṣaṇe ||
ŚlōVā.VAA.312ab: tenātra na virodhitvaṃ śrutyā pūrvoktayā nañaḥ
ŚlōVā.VAA.312cd: yatrāpy astīty upādāya prayujyeran nañādayaḥ ||
ŚlōVā.VAA.313ab: tatra tasyāpavādatvāt pūrvajñānopamardanam
ŚlōVā.VAA.313cd: astitvaṃ vā sad evātra smaryate pūrvalakṣitam ||
ŚlōVā.VAA.314ab: abhāvottarakālaṃ syād viśeṣe tadvivakṣite
ŚlōVā.VAA.314cd: vidhinā yujyate yatra na hanyān na pibediti ||
ŚlōVā.VAA.315ab: tatrābhāvārthatā naiva svayaṃ so ruṇaddhi hi
ŚlōVā.VAA.315cd: anyathaiva pravarttante bhāvābhāvadhiyo ’parāḥ ||
ŚlōVā.VAA.316ab: vyavasthitabahirvastuparicchedaphalātmikāḥ
ŚlōVā.VAA.316cd: anyathānāgatotpādyabhāvapreraṇavārikā ||
ŚlōVā.VAA.317ab: antaḥsaṅkalpamūlātmā vṛttir vidhiniṣedhayoḥ
ŚlōVā.VAA.317cd: vikalpo ’py anayor eva viṣayeṣu pravarttate ||
ŚlōVā.VAA.318ab: prāpteṣu pratiṣedhārtham aprāpteṣu vidhitsayā
ŚlōVā.VAA.318cd: yugapac ca viruddhārthapratipatter asambhavaḥ ||
ŚlōVā.VAA.319ab: paryāyeṇa kadā cit tu kā cid vṛttir bhaviṣyati
ŚlōVā.VAA.319cd: prāptāprāptavikalpas tu naiveṣṭo lokavedayoḥ ||
ŚlōVā.VAA.320ab: na vikalpārthavācī tu vāśabdo viṣayāntare
ŚlōVā.VAA.320cd: sthāṇur vā puruṣo veti yāti tiṣṭhati vety ayam ||
ŚlōVā.VAA.321ab: sandehakathanārthaḥ syān na hi vastu vikalpate
ŚlōVā.VAA.321cd: viṣaye bāhya evaivaṃ pratiṣedhādisambhavaḥ ||
ŚlōVā.VAA.322ab: na hi tatsambhavaḥ kaś cid jñāne svarasabhaṅgini
ŚlōVā.VAA.322cd: jñānaṃ yat tāvad utpannaṃ nānutpanaṃ tad iṣyate ||
ŚlōVā.VAA.323ab: vināśe ’pi samānatvaṃ satyamithyāvabodhayoḥ
ŚlōVā.VAA.323cd: bāhyārthavādinas tvarthe yajjñānaṃ jāyate ’nyathā ||
ŚlōVā.VAA.324ab: tanmithyātvopasaṃkhyānāt pūrvabadhādisambhavaḥ
ŚlōVā.VAA.324cd: tatrāpi tu na tadrūpaṃ bādhyate na ca bodhyate ||
ŚlōVā.VAA.325ab: arthajñānādirūpāt tu phalato viprayujyate
ŚlōVā.VAA.325cd: pratibhānekadhā punsāṃ yady apy artheṣu jāyate ||
ŚlōVā.VAA.326ab: tathāpi bāhya evārthas tasya vākyasya ceṣyate
ŚlōVā.VAA.326cd: vākyaprayojanatvena janyatvenātha vā yadi ||
ŚlōVā.VAA.327ab: ucyate pratibhāpy artho na naḥ kiñ cid virudhyate
ŚlōVā.VAA.327cd: śabdādyutthāpitair jñānair ātmāṃśagrahaṇākṣamaiḥ ||
ŚlōVā.VAA.328ab: yad bāhyamāpyate vastu sa tvarthaḥ pāramārthikaḥ
ŚlōVā.VAA.328cd: pratyakṣavyatiriktaṃ tu vijñānam upavarṇitam ||
ŚlōVā.VAA.329ab: trikālaviṣayaṃ yasmād asannidhiradūṣaṇam
ŚlōVā.VAA.329cd: anekākāratā yāpi śūrabhīrudhiyaṃ prati ||
ŚlōVā.VAA.330ab: vāsanānugrahāt soktā kuṇapādimater iva
ŚlōVā.VAA.330cd: bhāvanaiva ca vākyārthaḥ sarvatrākhyātavattayā ||
ŚlōVā.VAA.331ab: anekaguṇajātyādikārakārthānurañjitā
ŚlōVā.VAA.331cd: ekayaiva tu buddhyāsau gṛhyate citrarūpayā ||
ŚlōVā.VAA.332ab: padārthā''hitasaṃskāracitrapiṇḍaprasūtayā
ŚlōVā.VAA.332cd: padārthapadabuddhīnāṃ saṃsargas tadapekṣayā ||
ŚlōVā.VAA.333ab: padavyavadhinā caiṣāṃ nāsaṃsargo bhaviṣyati
ŚlōVā.VAA.333cd: tulyakakṣo hy asambandhī vyavadhāteti kīrtyate ||
ŚlōVā.VAA.334ab: aṅgatvāt tu padair na syād aṅgivyavadhikalpanā
ŚlōVā.VAA.334cd: ekasmiṃś ca gṛhīte ’rthe sopāyo ’nyo ’py apekṣyate ||
ŚlōVā.VAA.335ab: apekṣyā ca sarvo ’sau sambandhaṃ pratipadyate
ŚlōVā.VAA.335cd: padānām api sambandha evaṃ vākyeṣu sidhyati ||
ŚlōVā.VAA.336ab: padārthapūrvakas tasmād vākyārtho ’yam avasthitaḥ
ŚlōVā.VAA.336cd: artharūpam ivāpannaṃ vākyaṃ vākyasya vākyasya gocaraḥ ||
ŚlōVā.VAA.337ab: neṣyate na hy abhedena vṛttir astīti sādhitam
ŚlōVā.VAA.337cd: prasaṅgikādi yat kāryaṃ padārthopanibandhanam ||
ŚlōVā.VAA.338ab: ākāṅkṣāviditapraśnau yau ca dṛṣṭau pikādiṣu
ŚlōVā.VAA.338cd: asatyaṃ tad, apoddhṛtya na caivaṃ kalpyiṣyati ||
ŚlōVā.VAA.339ab: śaśaśṛṅgādyapoddhṛtya vākyārtho na hi dṛśyate
ŚlōVā.VAA.339cd: asatyair gamyamāne ’rthe satyatā nety udāhṛtam ||
ŚlōVā.VAA.340ab: svarūpeṇāsato dṛṣṭaṃ nopāyatvaṃ hi kasya cit
ŚlōVā.VAA.340cd: avācakatvaṃ vākyasya tadbhūtānām itīritam ||
ŚlōVā.VAA.341ab: hetuḥ syāt tannimittatm, mūlaṃ vārthasya kathyate
ŚlōVā.VAA.341cd: padārthamūlako hy eṣa na bhrāntir iti gamyatām ||
ŚlōVā.VAA.342ab: sākṣād yady api kurvanti padārthapratipādanam
ŚlōVā.VAA.342cd: varṇās tathāpi naitasmin paryavasyanti niṣphale ||
ŚlōVā.VAA.343ab: vākyārthamitaye teṣāṃ pravṛttau nāntarīyakam
ŚlōVā.VAA.343cd: pāke jvāleva kāṣṭhānāṃ padārthapratipādanam ||
ŚlōVā.VAA.344ab: prayojanatayā caiṣām artham icchanti bhāvanām
ŚlōVā.VAA.344cd: kriyārtheneti tenāha samāmnāyaprayojanam ||
ŚlōVā.VAA.345ab: śuklo gaur iti vākyārthavākyayor yadudāhṛtam
ŚlōVā.VAA.345cd: sambandhakathanārthaṃ tan na jñeyaṃ pāramārthikam ||
ŚlōVā.VAA.346ab: na hi prayojanāpetaṃ vākyam uccāryate kva cit
ŚlōVā.VAA.346cd: prayojanakṣamaṃ nāpi padam ākhyātavarjitam ||
ŚlōVā.VAA.347ab: gaur aśva iti vā śrutyā yad gotvādyavabodhitam
ŚlōVā.VAA.347cd: viśeṣe yadi tan na syāt tatra syāc chrutibādhanam ||
ŚlōVā.VAA.348ab: jātivyaktī gṛhītvaiva vayaṃ tu śrutilakṣite
ŚlōVā.VAA.348cd: kṛṣṇādi yadi muñcāmaḥ kā śrutis tatra bādhyate ||
ŚlōVā.VAA.349ab: lakṣaṇāto ’pi parato yaḥ sandehaḥ pravarttate
ŚlōVā.VAA.349cd: kā nāma pīḍyate tatra śuklaśrutyā nivartate ||
ŚlōVā.VAA.350ab: agṛhṇatas tu śuklatvaṃ śrutis te bādhyatetarām
ŚlōVā.VAA.350cd: asya vākyam asambaddhaṃ sarvam evāprayojanam ||
ŚlōVā.VAA.351ab: vākyārtho ’pīti bhāṣyeṇa solluṇṭham abhidhīyate
ŚlōVā.VAA.351cd: na sarvatrety anenāpi kva cit sā nety avocata ||
ŚlōVā.VAA.352ab: prakṛtyarthānuraktāyāṃ buddhau nipatatā dhruvam
ŚlōVā.VAA.352cd: karmādīnāṃ viśeṣyatvam iti kā vā śrutir bhavet ||
ŚlōVā.VAA.353ab: prakṛtipratyayau nāpi prayujyete ca kevalau
ŚlōVā.VAA.353cd: yena yuṣmadabhipretā śrutir labhyeta karhi cit ||
ŚlōVā.VAA.354ab: yatrāpi nāma dṛśyete devalāvadhunādivavat
ŚlōVā.VAA.354cd: tatrāpy anyārthasaṃyuktāv iti pūrvaṃ nirūpitam ||
ŚlōVā.VAA.355ab: ayam eva viśeṣaś ca kathyate padavākyayoḥ
ŚlōVā.VAA.355cd: arthavadbhāgatulyatve prakṛtipratyayārthataḥ ||
ŚlōVā.VAA.356ab: dṛṣṭā yathā hi sākāṅkṣāḥ padārthāḥ kevalāḥ kva cit
ŚlōVā.VAA.356cd: svātantryeṇa gṛhītāś ca viśīṣṭārthāvabodhakāḥ ||
ŚlōVā.VAA.357ab: prakṛtipratyayau naivaṃ kadā cid api lakṣitau
ŚlōVā.VAA.357cd: prakṛtyarthānurakto hi pratyayārthaḥ sadeṣyate ||
ŚlōVā.VAA.358ab: paśyataḥ śvetimārūpaṃ hreṣāśabdaṃ ca śṛṇvataḥ
ŚlōVā.VAA.358cd: khuranikṣepaśabdaṃ ca śveto ’śvo dhāvatīti dhīḥ ||
ŚlōVā.VAA.359ab: dṛṣṭā vākyavinirmuktā na padārthair vinā kva cit
ŚlōVā.VAA.359cd: mānasād ity ato nāsya vākyāgrahaṇam uttaram ||
ŚlōVā.VAA.360ab: mānasenāparādhena padārthān ye na gṛhṇate
ŚlōVā.VAA.360cd: te tadvākyaṃ gṛhītvāpi nārthaṃ gṛhṇanti karhi cit ||
ŚlōVā.VAA.361ab: vākyena tena nocyeta vākyārtho ’nyair nirūpaṇāt
ŚlōVā.VAA.361cd: tacchrutāv apy abodhād vā palāśeneva vṛkṣatā ||
ŚlōVā.VAA.362ab: varṇā vā na bruvantyenaṃ tatsambandhyarthabodhanāt
ŚlōVā.VAA.362cd: sattve ’py agamakatvād vā vṛkṣatvam iva śiṃśapā ||
ŚlōVā.VAA.363ab: padārthā gamayantyetaṃ pratyekaṃ saṃśaye sati
ŚlōVā.VAA.363cd: sāmastye nirṇayotpādāt sthāṇumūrddhasthakākavat ||
ŚlōVā.VAA.364ab: tadabhāvāpratīter vā tadgamyo ’yaṃ bhaviṣyati
ŚlōVā.VAA.364cd: śrotrābhāvāpratīter hi śrautraṃ śabdaṃ pracakṣate ||
ŚlōVā.VAA.365ab: sambandhākaraṇanyāyād vaktavyā vākyanityatā
ŚlōVā.VAA.365cd: saṅghātatvasya vaktavyam īdṛśaṃ pratisādhanam ||
ŚlōVā.VAA.366ab: vedasyādhyayanaṃ sarva gurvadhyayanapūrvakam
ŚlōVā.VAA.366cd: vedādhyayanavācyatvād adhunādhyayanaṃ yathā ||
ŚlōVā.VAA.367ab: bhārate ’pi bhaved evaṃ kartṛsmṛtyā tu bādhyate
ŚlōVā.VAA.367cd: vede ’pi tatsmṛtir yā tu sārthavādanibandhanā ||
ŚlōVā.VAA.368ab: pāramparyeṇa kartāraṃ nādhyetāraḥ smaranti hi
ŚlōVā.VAA.368cd: teṣāmanevamātmatvād bhrāntiḥ seti ca vakṣyate ||
ŚlōVā.VAA.369ab: teṣu ca dhriyamāṇeṣu na mūlāntarakalpanā
ŚlōVā.VAA.369cd: tathā hy adyatanasyāpi te kurvantīdṛśīṃ matim ||


---------------------------------------------------------------------
[vedapauruṣeyatādhikaraṇa (vpa)]

ŚlōVā.VPA.1ab: vacanāntarasādharmyāt kartuḥ sāmānyasamplave
ŚlōVā.VPA.1cd: samākhyayā viśeṣo ’yaṃ kaṭhādiravadhāryate ||
ŚlōVā.VPA.2ab: anapekṣatvasūtre yā rūpāt kṛtakatoditā
ŚlōVā.VPA.2cd: vede sā dṛśyate spaṣṭā kṛtakārthābhidhāyini ||
ŚlōVā.VPA.3ab: smṛtiprayojanābhāvāt kartṛmātre ’napekṣite
ŚlōVā.VPA.3cd: sāmānyasiddhyapekṣatvān na samākhyā niyāmikā ||
ŚlōVā.VPA.4ab: anyathāpy upapannatvād iyaṃ pravacanādinā
ŚlōVā.VPA.4cd: na śaktā kartṛmūlāya, prokte ca smaraṇaṃ sthitam ||
ŚlōVā.VPA.5ab: śrutyāder durbalā cāsau na śaktā tāni bādhitum
ŚlōVā.VPA.5cd: aṅgabhūyāṃsamekeyaṃ śabdarāśiṃ na bādhate ||
ŚlōVā.VPA.6ab: kāmaṃ vā nirnimitteyaṃ śākhām ekāṃ vadiṣyati
ŚlōVā.VPA.6cd: śrutisāmānyamātraṃ hi nātra daṇḍena vāyate ||
ŚlōVā.VPA.7ab: sati sādhāraṇatve vā sambhavena viśeṣaṇam
ŚlōVā.VPA.7cd: yathā vairūpasāmeti sattayaiva pratīyate ||
ŚlōVā.VPA.8ab: avyāsaṅgi ca sarveṣu pravaktṛtvaṃ kaṭhādiṣu
ŚlōVā.VPA.8cd: tenaikavyapadeśyatvaṃ lakṣyate ḍitthamātṛvat ||
ŚlōVā.VPA.9ab: anyais tulye ’pi sambandhe yat tair na vyapadiśyatem
ŚlōVā.VPA.9cd: na hy eṣa kartṛsaṃskāraḥ pārārthye caika iṣyate ||
ŚlōVā.VPA.10ab: vidyamānanimittaṃ ca kathyate, nāsataḥ kriyā
ŚlōVā.VPA.10cd: sādhāraṇaṃ ca tīrthādi kena cid vyapadiśyate ||
ŚlōVā.VPA.11ab: yadi cāpauruṣeyyeṣā nānityapratipādinī
ŚlōVā.VPA.11cd: pauruṣeyyās tu satyatvaṃ katham adhyavasīyate ||
ŚlōVā.VPA.12ab: nityam eva nimittaṃ vā kaṭhatvaṃ jātir asti naḥ
ŚlōVā.VPA.12cd: kāṭhakādipravṛttyarthaṃ vyāvṛttaṃ caraṇāntarāt ||
ŚlōVā.VPA.13ab: anityārthābhidhāyitvaṃ svayam evaiṣa muñcati
ŚlōVā.VPA.13cd: nityānityavikalpena vedastādarthyavarjanāt ||
ŚlōVā.VPA.14ab: nityasya nitya evārthaḥ kṛtakasyāpramāṇatā
ŚlōVā.VPA.14cd: unmattavacanatvaṃ tu pūrvam eva nirākṛtam ||
ŚlōVā.VPA.15ab: iti pramāṇatvam idaṃ prasiddhaṃ yuktyeha dharmaṃ prati codanāyāḥ
ŚlōVā.VPA.15cd: ataḥ paraṃ tu pravibhajya vedaṃ tredhā tato vakṣyati yasya yo ’rthaḥ ||

