[प्रतिज्ञासूत्र]

ŚlōVā.PJS.1ab: विशुद्धज्ञानदेहाय त्रिवेदीदिव्यचक्षुषे
ŚlōVā.PJS.1cd: श्रेयःप्राप्तिनिमित्ताय नमः सोमार्धधारिणे ||
ŚlōVā.PJS.2ab: अभिवन्द्य गुरूनादौ शिष्यधीपद्मिनीरवीन्
ŚlōVā.PJS.2cd: तत्प्रसादात्करिष्येऽहं मीमांसाश्लोकवार्त्तिकं ||
ŚlōVā.PJS.3ab: तद्विद्वांसोऽनुगृह्णन्तु चित्तश्रोत्रैः प्रसादिभिः
ŚlōVā.PJS.3cd: सन्तः प्रणयिवाक्यानि गृह्णन्ति ह्यनसूयवः ||
ŚlōVā.PJS.4ab: न चात्रातिव कर्तव्यं दोषदृष्टिपरं मनः
ŚlōVā.PJS.4cd: दोषो ह्यविद्यमानोऽपि तच्चित्तानां प्रकाशते ||
ŚlōVā.PJS.5ab: कुतो वा गृह्णते दोषं सूरयो मद्विधोक्तिषु
ŚlōVā.PJS.5cd: नेष्यते यः परस्थोऽपि स स्वयं गृह्यते कथम् ||
ŚlōVā.PJS.6ab: निर्दोषत्वैकवाक्यत्वं क्व वा लोकस्य दृश्यते
ŚlōVā.PJS.6cd: सापवादा यतः के चिन्मोक्षस्वर्गावपि प्रति ||
ŚlōVā.PJS.7ab: आगमप्रवणश्चाहं नापवाद्यः स्खलितेष्वप्यपोद्यते
ŚlōVā.PJS.7cd: न हि सद्वर्त्मना गच्छन्स्खलितेष्वप्यपोद्यते ||
ŚlōVā.PJS.8ab: यथा कथञ् चिदारब्धा त्रयीमार्गानुसारिणी
ŚlōVā.PJS.8cd: वाग्वृत्तिरल्पसारापि श्रद्दधानस्य शोभते ||
ŚlōVā.PJS.9ab: मीमांसाशास्त्रतेजोभिर्विशेषेणोज्ज्वलीकृते
ŚlōVā.PJS.9cd: वेदार्थज्ञानरत्ने मे तृष्णातीव विजृम्भते ||
ŚlōVā.PJS.10ab: प्रायेनैव हि मीमांसा लोके लोकायतीकृता
ŚlōVā.PJS.10cd: तामास्तिकपथे कर्तुमयं यत्नः कृतो मया ||
ŚlōVā.PJS.11ab: अथातो धर्मजिज्ञासा सूत्रमाद्यमिदं कृतम्
ŚlōVā.PJS.11cd: धर्माख्यं विषयं वक्तुं मीमांसायाः प्रयोजनम् ||
ŚlōVā.PJS.12ab: सर्वस्यैव हि शास्त्रस्य कर्मणो वापि कस्य चित्
ŚlōVā.PJS.12cd: यावत्प्रयोजनं नोक्तं तावत्तत्केन गृह्यते ||
ŚlōVā.PJS.13ab: मीमांसाख्या तु विद्येयं बहुविद्यान्तराश्रिता
ŚlōVā.PJS.13cd: न शुश्रूषयितुं शक्या प्रागनुक्त्वा प्रयोजनम् ||
ŚlōVā.PJS.14ab: विद्यान्तरेषु नाप्येतद्यद्यभीष्टं प्रयोजनम्
ŚlōVā.PJS.14cd: अनर्थप्रापणं तावत्तेभ्यो नाशङ्क्यते क्व चित् ||
ŚlōVā.PJS.15ab: मीमांसायां त्विहाज्ञाते दुर्ज्ञाते वाविवेकतः
ŚlōVā.PJS.15cd: न्यायमार्गे महान्दोष इति यत्नोपचर्यता ||
ŚlōVā.PJS.16ab: तस्मात्प्रयोजनं पूर्वमुक्तं सूत्रकृता स्वयम्
ŚlōVā.PJS.16cd: यत्स्वेनोक्तं वदेयुस्तद्भाष्यकारादयः कथम् ||
ŚlōVā.PJS.17ab: सिद्धार्थं ज्ञातसम्बन्धं श्रोतुं श्रोता प्रवर्तते
ŚlōVā.PJS.17cd: शास्त्रादौ तेन वक्तव्यः सम्बन्धः सप्रयोजनः ||
ŚlōVā.PJS.18ab: शास्त्र्ं प्रयोजनं चैव सम्बन्धस्याश्रयावुभौ
ŚlōVā.PJS.18cd: तदुक्त्यन्तर्गतस्तस्माद्भिन्नो नोक्तः प्रयोजनात् ||
ŚlōVā.PJS.19ab: सिद्धिः श्रोतृप्रवृत्तीनां सम्बन्धकथनाद्यतः
ŚlōVā.PJS.19cd: तस्मात्सर्वेषु शास्त्रेषु सम्बन्धः पूर्वमुच्यते ||
ŚlōVā.PJS.20ab: यावत्प्रयोजनेनास्य सम्बन्धो नाभिधीयते
ŚlōVā.PJS.20cd: असम्बद्धप्रलापित्वाद्भवेत्तावदसंगतिः ||
ŚlōVā.PJS.21ab: इह त्वाक्षिप्य सम्बन्धं भाष्य एवाभिधास्यते
ŚlōVā.PJS.21cd: धर्मप्रसिद्ध्यसिद्धिभ्यां, तस्मान्नान्योऽभिधीयते ||
ŚlōVā.PJS.22ab: न चाप्यत्राथशब्देन शास्त्रसम्बन्ध उच्यते
ŚlōVā.PJS.22cd: सम्बन्धं क्रिययोर् ह्येष ब्रूते शास्त्राच्च ते पृथक् ||
ŚlōVā.PJS.23ab: योऽप्ययं शास्त्रसम्बन्धो वर्ण्यते कैश्चिदादितः
ŚlōVā.PJS.23cd: क्रियानन्तर्यरूपो वा गुरुपर्वक्रमोऽपि वा ||
ŚlōVā.PJS.24ab: सदसद्भावयोस्तस्य विशेषो नोपलभ्यते
ŚlōVā.PJS.24cd: श्रोतुविधौ निषेधे वा ज्ञाने वा शास्त्रगोचरे ||
ŚlōVā.PJS.25ab: तस्माद्व्याख्याङ्गमिच्छद्भिः सहेतुः सप्रयोजनः
ŚlōVā.PJS.25cd: शास्त्रावतारसम्बन्धो वाच्यो नान्यस्तु निष्फलः ||
ŚlōVā.PJS.26ab: लोके इत्यादिभाष्यस्य षडर्थान्सम्प्रचक्षते
ŚlōVā.PJS.26cd: भाष्यकारानुसारेण, प्रयुक्तस्यादितः पृथक् ||
ŚlōVā.PJS.27ab: सर्वव्याख्यामुपालम्भं प्रत्याख्यानं तथा परे
ŚlōVā.PJS.27cd: परिसंख्यास्तुती केचिथशब्दस्य दूषणम् ||
ŚlōVā.PJS.28ab: साधारणी विशिष्टा च सूत्रव्याख्या द्विधा मता
ŚlōVā.PJS.28cd: विशिष्टा प्रतिसूत्रं या सर्वार्था त्वियमुच्यते ||
ŚlōVā.PJS.29ab: प्रवृत्तिस्तु पदेष्वेव निवृत्तिः सूत्रसंश्रया
ŚlōVā.PJS.29cd: वेदवाक्याविरुद्धेषु न तु सर्वेषु केषु चित् ||
ŚlōVā.PJS.30ab: अध्याहारस्य वाक्येषु व्यत्यासस्य च सम्भवात्
ŚlōVā.PJS.30cd: तेनैषामिति सूत्राणां पारार्थ्ये सत्यपि ग्रहः ||
ŚlōVā.PJS.31ab: एवशब्दोऽल्पवाच्यत्वाद्, अस्यावृत्तौ तु गौरवम्
ŚlōVā.PJS.31cd: प्रसिद्धत्वादवाच्यं चेत्, न दोषः पुङ्गिरामयम् ||
ŚlōVā.PJS.32ab: व्याख्याङ्गत्वाभिमानेन योऽध्याहाराद्यपेक्षते
ŚlōVā.PJS.32cd: स्वसंज्ञां वापि तस्येदं शास्त्ररूपं निरूप्यते ||
ŚlōVā.PJS.33ab: वृत्यन्तरेषु केषाञ् चिल्लौकिकार्थव्यतिक्रमः
ŚlōVā.PJS.33cd: शब्दानां दृश्यते तेषमुपालम्भोऽयमुच्यते ||
ŚlōVā.PJS.34ab: अथात इत्ययं लोके नानन्तर्ये प्रयुज्यते
ŚlōVā.PJS.34cd: तस्मात्तादर्थ्यमेतस्य परिभाषादिभिर्भवेत् ||
ŚlōVā.PJS.35ab: प्रसिद्धहानिः शब्दानामप्रसिद्धे च कल्पना
ŚlōVā.PJS.35cd: न कार्या वृत्तिकारेण सति सिद्धार्थसम्भवे ||
ŚlōVā.PJS.36ab: सूत्रार्थे क्लिश्यतश्चैवं दूरे वेदार्थनिर्णयः
ŚlōVā.PJS.36cd: तत्र यत्नस्य भारत्वं वक्तृश्रोत्रोः प्रसज्यते ||
ŚlōVā.PJS.37ab: न व्याख्यास्यति सूत्राणि चोदनार्थपरत्वतः
ŚlōVā.PJS.37cd: यत्तस्य परिहारोऽयं प्रत्याख्यानेन चोच्यते ||
ŚlōVā.PJS.38ab: प्रयासो वेदवाक्येषु कार्यः सूत्रेष्वनेन किम्
ŚlōVā.PJS.38cd: फलवत्त्वाफलत्वाभ्याम्, एभिः करणसम्मतैः ||
ŚlōVā.PJS.39ab: चोदनार्थ उपेतव्यः, नोभयं यत्नगौरवात्
ŚlōVā.PJS.39cd: पदार्थानां प्रसिद्धत्वात्व्याख्येयं नावशिष्यते ||
ŚlōVā.PJS.40ab: एवंशब्दादिको ग्रन्थः पक्षे चास्मिन्समर्थ्यते
ŚlōVā.PJS.40cd: पदच्छेददाद्यभावेन प्रत्याख्यानमतिस्त्वियम् ||
ŚlōVā.PJS.41ab: ब्रबीत्येव हि सूत्रार्थम्, अतिरिक्तादि चेष्यते
ŚlōVā.PJS.41cd: नन्वशक्तमिदं सूत्रं सम्यक्सूत्रितमित्यपि ||
ŚlōVā.PJS.42ab: सूत्रे चागमकत्वादि प्रत्याख्याने विरुध्यते
ŚlōVā.PJS.42cd: न चोपायानभिज्ञेन शक्योपेयावधारणा ||
ŚlōVā.PJS.43ab: नान्यतो वेदविद्भ्यश्च सूत्रवृत्तिक्रियेष्यते
ŚlōVā.PJS.43cd: प्रत्याख्यानस्य हेतुश्च पदार्थानां प्रसिद्धता ||
ŚlōVā.PJS.44ab: योक्ता सा वेदवाक्यानं तुल्यार्थत्वान्निवारयेत्
ŚlōVā.PJS.44cd: वाक्यार्थे तत्र सन्देहाद्व्याख्यानं चेत्प्रवर्तते ||
ŚlōVā.PJS.45ab: सूत्रेष्वपि समानत्वात्प्रत्याख्यानं न युज्यते
ŚlōVā.PJS.45cd: न व्याख्यातव्यमित्येवं प्रत्याख्याने च सिध्यति ||
ŚlōVā.PJS.46ab: दुष्टव्याख्या निषेधेन तदपेता न वार्यते
ŚlōVā.PJS.46cd: अस्य दृष्टविरुद्धत्वात्फल्गुत्वाच्चापि पर्वयोः ||
ŚlōVā.PJS.47ab: मध्यमे चातिदौर्जन्यात्परिसंख्यैव युज्यते
ŚlōVā.PJS.47cd: वैदिकं जैमिनीयं च यत्र वाक्यं विरुध्यते ||
ŚlōVā.PJS.48ab: यथाश्रुतगृहीतेऽर्थे तत्रेदमुपदिश्यते
ŚlōVā.PJS.48cd: अध्याहारादिभिः सूत्रं वैदिकं तु यथाश्रुतम् ||
ŚlōVā.PJS.49ab: नेयम्, विरोधेऽन्योन्यस्य वैदिकानां भवन्तु ते
ŚlōVā.PJS.49cd: यथा धर्मावबोधस्य प्रमाणं वैदिकं वचः ||
ŚlōVā.PJS.50ab: तदर्थनिर्णये हेतुर्जैमिनीयं तथैव नः
ŚlōVā.PJS.50cd: वाक्यसामर्थ्यतुल्यत्वात्तथा पदतदर्थयोः ||
ŚlōVā.PJS.51ab: अध्याहारादिभिर्मुक्ता व्याख्या सर्वत्र युज्यते
ŚlōVā.PJS.51cd: असम्भवादवश्यं या विरोधेऽन्यतरस्य तु ||
ŚlōVā.PJS.52ab: अन्याय्यकल्पना सापि विकल्पेन प्रसज्यते
ŚlōVā.PJS.52cd: प्राथम्येनावरुद्धत्वादुपायवशतोऽथ वा ||
ŚlōVā.PJS.53ab: यथाश्रुतेन सूत्रेण न्याय्यां बाधेत चोदनाम्
ŚlōVā.PJS.53cd: तेन वेदाविरुद्धस्य सति सम्भव इत्ययम् ||
ŚlōVā.PJS.54ab: विधीयतेऽर्थः, शेषं तु यथाप्राप्तमनूद्यते
ŚlōVā.PJS.54cd: शेषभाजां भवेल्लोप इत्यध्याहारकल्पना ||
ŚlōVā.PJS.55ab: विप्रकर्षात्पशोश्चेति विभक्तिः परिणम्यते
ŚlōVā.PJS.55cd: पदेन व्यवधानं तु लोके संनियमादिति ||
ŚlōVā.PJS.56ab: सूत्रेण व्यवधानं तु पानव्यापदि कल्पितम्
ŚlōVā.PJS.56cd: पशुसामान्यविध्यादौ सूत्रमेवान्यथा कृतम् ||
ŚlōVā.PJS.57ab: अग्नयश्च स्वकालत्वाद्देयधर्मापयातनम्
ŚlōVā.PJS.57cd: व्याख्यानं वाक्यभेदेन, गुणकल्पास्त्वमी कृताः ||
ŚlōVā.PJS.58ab: औत्पत्तिकस्तु गव्यस्य तथोष्णिक्ककुभोरिति
ŚlōVā.PJS.58cd: दर्शनाच्च विशेषस्य तथाभ्युदय इत्यपि ||
ŚlōVā.PJS.59ab: सूत्रकारप्रशंसा वा लोक इत्यादिनोच्यते
ŚlōVā.PJS.59cd: प्रसिद्धैरभिधानाद्धि न शिष्याः क्लेशिता यतः ||
ŚlōVā.PJS.60ab: भवितव्यं तु तेनेति प्रागस्मादेकवाक्यता
ŚlōVā.PJS.60cd: वेदाध्ययनवाक्याद्वा तेनाथेत्यस्य दूषणम् ||
ŚlōVā.PJS.61ab: प्रसिद्धार्थपदैः शक्यः सूत्रैर्वेदार्थनिर्णयः
ŚlōVā.PJS.61cd: न च सोऽस्त्यथशब्दस्य विना ते पूर्वकर्मणा ||
ŚlōVā.PJS.62ab: प्रसिद्धार्थं पदं युक्तं तच्च नास्तीति दूषणम्
ŚlōVā.PJS.62cd: प्रसिद्धोऽप्यथशब्दादेः किंपदार्थोऽत्र वर्ण्यते ||
ŚlōVā.PJS.63ab: प्रदर्शनार्थमित्येके, के चिन्नानार्थवाचिनः
ŚlōVā.PJS.63cd: समुदायादवच्छिद्य भवदासेन कल्पितात् ||
ŚlōVā.PJS.64ab: शक्तितोऽवयवं चैव वर्णयन्त्यष्टमादिवत्
ŚlōVā.PJS.64cd: न चात्र चोदनाव्याख्या गौरवं तत्र चोदितम् ||
ŚlōVā.PJS.65ab: यद्वाक्षेपो यथोक्तस्य वृत्ताभावादसम्भवात्
ŚlōVā.PJS.65cd: यदि लोकप्रसिद्धार्थग्रहणं क्रियते पदे ||
ŚlōVā.PJS.66ab: स नास्त्यत्राथशब्दस्येत्यध्याहारादिकल्पनम्
ŚlōVā.PJS.66cd: वेदाध्ययनवृत्तत्वं स्नानस्योत्कर्षकल्पना ||
ŚlōVā.PJS.67ab: नाव्याख्यातेऽथशब्दार्थे ज्ञायते तेन वर्ण्यते
ŚlōVā.PJS.67cd: अनर्थकेऽथ वान्यार्थे प्रसिद्धिर्बाध्यते ध्रुवम् ||
ŚlōVā.PJS.68ab: तस्माच्छ्रुतार्थसिद्ध्यर्थं वृत्तं किमपि गम्यते
ŚlōVā.PJS.68cd: विशिष्टलिङ्गविज्ञानाद्विशिष्टे लिङ्गिनीक्षिते ||
ŚlōVā.PJS.69ab: सूत्रेणासम्भवं मत्वा नैतदित्यब्रवीत्परः
ŚlōVā.PJS.69cd: आनन्तर्योपदेशेन तद्दृष्टार्थतयापि च ||
ŚlōVā.PJS.70ab: वेदाध्ययनमाक्षिप्तं किमसूत्रितचोदना
ŚlōVā.PJS.70cd: येन वृत्तेन जिज्ञासा विना नैवोपपद्यते ||
ŚlōVā.PJS.71ab: तदानन्तर्यमुक्तं हि दृष्टार्थमवकल्पते
ŚlōVā.PJS.71cd: क्रियमाणा च जिज्ञासा नियमाद्यस्य कस्य चित् ||
ŚlōVā.PJS.72ab: क्रियेतानन्तरैवेति व्यर्थं तदुपदेशनम्
ŚlōVā.PJS.72cd: सङ्कल्पादिभिरप्येषा विना सत्यं न सिध्यति ||
ŚlōVā.PJS.73ab: साधारण्यात्तु तेऽप्यत्र नोपदेश्याः कथञ् चन
ŚlōVā.PJS.73cd: तस्माद्धर्मबुभुत्सायामसाधारणकारणम् ||
ŚlōVā.PJS.74ab: निर्वृत्तं सूत्रकारेष्टं तच्च नाख्ययनादृते
ŚlōVā.PJS.74cd: अन्यस्यापीत्यनेनैव वेदपाठे प्रबाधिते ||
ŚlōVā.PJS.75ab: प्रागपीति हि वक्तव्यं तत्राप्यन्यस्य सम्भवात्
ŚlōVā.PJS.75cd: पूर्वेणैव हि लब्धार्थे तादृशीं त्वित्यनेन किम् ||
ŚlōVā.PJS.76ab: वक्ष्यमाणमनालोच्य सम्भवेत्परिचोदना
ŚlōVā.PJS.76cd: न तावत्साध्यतेऽद्यापि चोदना धर्मसाधनम् ||
ŚlōVā.PJS.77ab: इह वा कानि वाक्यानि विवरिष्यति जैमिनिः
ŚlōVā.PJS.77cd: धर्ममात्राभिधानाद्धि बुद्धादिवचनान्यपि ||
ŚlōVā.PJS.78ab: पठित्वा धर्मजिज्ञासेत्यन्यस्यापीति चोदना
ŚlōVā.PJS.78cd: यद्वा भवतु नामेदृक्सूत्रं वेदमधीत्य तु ||
ŚlōVā.PJS.79ab: जिज्ञासानन्तरं कार्येत्यत्रापि द्वयमीप्सितम्
ŚlōVā.PJS.79cd: नानधीत्य न चाप्यन्यत्कृत्वेत्येतन्न लभ्यते ||
ŚlōVā.PJS.80ab: वक्ष्यमाणवचोभङ्ग्योर्वाक्यभेदप्रसङ्गतः
ŚlōVā.PJS.80cd: अधीत्यैवेति हि विधौ स्नानादेरप्यनन्तरा ||
ŚlōVā.PJS.81ab: भवेद्धर्मस्य जिज्ञासा नानन्तर्यविधिस्तदा
ŚlōVā.PJS.81cd: आनन्तर्यविधाने तु या वेदाध्ययने कृते ||
ŚlōVā.PJS.82ab: इत्येवमनुवादत्वात्प्रागप्येषा प्रसज्यते
ŚlōVā.PJS.82cd: बुद्धवाक्यादिपाठस्य तादृशीं त्वित्यपाक्रिया ||
ŚlōVā.PJS.83ab: प्रागपीति च चोद्यस्य, सामर्थ्याद्वेदलाभतः
ŚlōVā.PJS.83cd: नैवैतयोर्वचोभङ्ग्योरेकोऽप्यर्थो विधीयते ||
ŚlōVā.PJS.84ab: अपि चेत्यादिकेनोक्तम्, किन्त्वित्येतद्विधीयते
ŚlōVā.PJS.84cd: आनन्तर्यं परस्ताच्च नापि शिंष्म इतीह तु ||
ŚlōVā.PJS.85ab: के चिदध्याहरन्ति, अस्य सूत्रस्यान्यपरत्वतः
ŚlōVā.PJS.85cd: न वार्यतेऽनधीतत्वं नानन्तर्यं विधीयते ||
ŚlōVā.PJS.86ab: सामर्थ्यासिद्ध्यदृष्टार्थप्रसङ्गात्तेन लक्षणा
ŚlōVā.PJS.86cd: आनन्तर्यवचोव्यक्तिराश्रितैवात्र लक्ष्यते ||
ŚlōVā.PJS.87ab: श्रुतार्थं त्वपरित्यज्य लक्षणार्थो विधीयते
ŚlōVā.PJS.87cd: प्रतीता धर्मजिज्ञासा वेदाध्यायादनन्तरा ||
ŚlōVā.PJS.88ab: तत्कालस्यावरुद्धत्वात्स्नानाभावं हि लक्षयेत्
ŚlōVā.PJS.88cd: विरोधो युगपत्प्राप्तेः, दौर्बल्यं वेदबाधनात् ||
ŚlōVā.PJS.89ab: स्नानस्य तेन बाधः स्याद्धर्मजिज्ञासया बलात्
ŚlōVā.PJS.89cd: दृष्टार्थत्वादिसंयुक्तं वाक्यं लक्षणया त्विति ||
ŚlōVā.PJS.90ab: पुनरुक्त्या गतार्थत्वात्त्यक्तं कैश्चित्, तदुच्यते
ŚlōVā.PJS.90cd: यद्यप्यस्य भवेद्वाच्यमानन्तर्यमसंशयम् ||
ŚlōVā.PJS.91ab: तथापि पूर्वतामात्रं लक्षयेदविरोधतः
ŚlōVā.PJS.91cd: ग्रन्थग्रहणमात्रे च कृते स्नानं विरुध्यते ||
ŚlōVā.PJS.92ab: अधीत्येत्यधिगम्येति व्याख्याने त्वविरोधिता
ŚlōVā.PJS.92cd: यस्त्वेवमविरोधित्वं कुर्वन्नाप्लवनं वदेत् ||
ŚlōVā.PJS.93ab: अद्ष्टायाथ वाप्यन्यः संस्कारं तस्य चोत्तरम्
ŚlōVā.PJS.93cd: इहास्नानादिनियमो यः कृतो ब्रह्मचारिणः ||
ŚlōVā.PJS.94ab: अविधित्वमनाश्रित्य सोऽवसानमपेक्षते
ŚlōVā.PJS.94cd: ततोऽपेक्षावशात्स्नानमस्नानादिनिवर्तनम् ||
ŚlōVā.PJS.95ab: विरोधसाहचर्याभ्यां दृष्टार्थत्वेन लक्षयेत्
ŚlōVā.PJS.95cd: तस्मादध्ययनस्नानजिज्ञासाक्रमवाचिनाम् ||
ŚlōVā.PJS.96ab: दृष्टार्थत्वाय शब्दानामेवं व्याख्येयमाश्रिता
ŚlōVā.PJS.96cd: स्नात्वा जिज्ञासमानोऽपि ननु वेदं न बाधते ||
ŚlōVā.PJS.97ab: तेनाविरोधिता तस्य, इत्येवं वदत उत्तरम्
ŚlōVā.PJS.97cd: यथैवाध्ययनात्स्नानं स्मर्यते समनन्तरम् ||
ŚlōVā.PJS.98ab: तथा ततः परोऽप्यन्यः पदार्थोऽन्यः परस्ततः
ŚlōVā.PJS.98cd: ततश्चावश्यकर्तव्ये बाधे स्मार्तस्य कस्य चित् ||
ŚlōVā.PJS.99ab: योग्यत्वादागते काले प्राथम्यात्स्नानबाधनम्
ŚlōVā.PJS.99cd: सोऽयं पाठक्रमस्यार्थाद्बाध इत्यवगम्यते ||
ŚlōVā.PJS.100ab: गुणप्रधानयोर्वापि विरोधाद्गुणबाधनम्
ŚlōVā.PJS.100cd: स्नानोपलक्षिता चात्र निवृत्तिर्गुरुवेश्मनः ||
ŚlōVā.PJS.101ab: विरोधित्वेन बाध्येत न तु मध्वादिभक्षणम्
ŚlōVā.PJS.101cd: तस्माद्गुरुकुले तिष्ठन्मधुमांसाद्यवर्जयन् ||
ŚlōVā.PJS.102ab: जिज्ञासेताविरुद्धत्वाद्धर्ममित्यवगम्यते
ŚlōVā.PJS.102cd: गुरुगेहनिवृत्त्यंशो यावच्च न समाप्यते ||
ŚlōVā.PJS.103ab: तावत्सकलवाचित्वान्न स्नानं पर्यवस्यति
ŚlōVā.PJS.103cd: गुरुगेहादनावृत्तः स्नातको हि न कथ्यते ||
ŚlōVā.PJS.104ab: तत्परत्वविधानाच्च न तावद्दारसङ्ग्रहः
ŚlōVā.PJS.104cd: व्याख्याय कीर्तिता चात्र स्नायादिति पुनः स्मृतिः ||
ŚlōVā.PJS.105ab: स्मावर्तिष्ट मेत्यादि स्मृतेर्यद्यप्यनन्तरम्
ŚlōVā.PJS.105cd: विपरीतार्थमित्यस्मात्तद्वाक्यादपनीयते ||
ŚlōVā.PJS.106ab: अथशब्देन यो बाधः पुरस्तादुपवर्णितः
ŚlōVā.PJS.106cd: तन्मात्रस्यैव बाधोऽत्र दृष्टार्थत्वात्प्रदर्शितः ||
ŚlōVā.PJS.107ab: स्मृतिप्राप्तमिदानीं तु मधुमांसाद्यवर्जनम्
ŚlōVā.PJS.107cd: प्रतिषेधन्नदृष्टार्थं सूत्रकारो न शोभते ||
ŚlōVā.PJS.108ab: निवृत्त्य गुरुगेहाच्च जिज्ञासार्थः पुनर्भवेत्
ŚlōVā.PJS.108cd: प्रवेशः सोऽप्यदृष्टार्थ इति नैवेह सूत्रितः ||
ŚlōVā.PJS.109ab: निर्गमो हि कृतार्थस्य दृष्टार्थो गुरुवेश्मनः
ŚlōVā.PJS.109cd: स्मर्यते तस्य नार्थः स्यादकृतार्थस्य निर्गमे ||
ŚlōVā.PJS.110ab: अथशब्दप्रसिद्ध्यैव वेदग्रहणहेतुता
ŚlōVā.PJS.110cd: आनन्तर्योपदेशित्वादतः शब्देन किं पुनः ||
ŚlōVā.PJS.111ab: योग्यत्वमथशब्देन यद्यपि प्रतिपादितम्
ŚlōVā.PJS.111cd: तदेव हेतुरत्रेति नातःशब्दाद्विना भवेत् ||
ŚlōVā.PJS.112ab: लक्षणं पुरुषस्यैव तदा तद्धि प्रसज्यते
ŚlōVā.PJS.112cd: जिज्ञासायाश्च हेतुत्वे फलार्थत्वादि सम्भवेत् ||
ŚlōVā.PJS.113ab: अतःशब्दगृहीतं वा तत्राध्ययनमाश्रितम्
ŚlōVā.PJS.113cd: हेतावकथ्यमाने हि मङ्गलाद्यप्यसौ वदेत् ||
ŚlōVā.PJS.114ab: स्नानबाधस्य वा हेतुरत इत्युच्यते पुनः
ŚlōVā.PJS.114cd: योग्यस्याधीतवेदत्वान्नावस्थातुं हि लभ्यते ||
ŚlōVā.PJS.115ab: सन्वाच्येच्छान्तरं कर्म ज्ञानं व्याप्नोति तावता
ŚlōVā.PJS.115cd: ज्ञानोपसर्जना सैव न तु विध्यादि गम्यते ||
ŚlōVā.PJS.116ab: इषेस्तु कर्म बाह्यः स्याद्धर्मः सा वाथ वा द्वयम्
ŚlōVā.PJS.116cd: समानकर्तृकत्वं तु तुमुनोक्तं लिङा विधिः ||
ŚlōVā.PJS.117ab: एवं विषयनानात्वान्न का चित्पुनरुक्तता
ŚlōVā.PJS.117cd: सूत्रितेच्छाभिनिर्वृत्त्यै द्वितीयेच्छात्र सूत्रिता ||
ŚlōVā.PJS.118ab: प्रकृत्या विकृतिर्यस्माच्चतुर्थ्यन्ता समस्यते
ŚlōVā.PJS.118cd: तादर्थ्ये यूपदार्वादौ तेनास्मिन्नसमासता ||
ŚlōVā.PJS.119ab: स हि तस्येत्यनेनोक्तो धर्मस्येत्येष विग्रहः
ŚlōVā.PJS.119cd: धर्मायेति तु तादर्थ्ये षष्ठी वृत्तेति कथ्यते ||
ŚlōVā.PJS.120ab: प्राप्नोत्यत्र चतुर्थ्येव विशेषश्चेद्विवक्षितः
ŚlōVā.PJS.120cd: सामान्यस्य विवक्षायां तादृशं कथ्यते कथम् ||
ŚlōVā.PJS.121ab: सम्बन्धमात्र एवैषा षष्ठ्युत्पन्ना तथापि तु
ŚlōVā.PJS.121cd: विशेषनिष्ठता तस्या भाष्यकारेण वर्ण्यते ||
ŚlōVā.PJS.122ab: साधनाभासता चात्र पूर्वपक्षार्थगोचरा
ŚlōVā.PJS.122cd: अन्यसाधनमन्यस्य साधनाभास उच्यते ||
ŚlōVā.PJS.123ab: क्रत्वर्थं पुरुषार्थस्य तदर्थं च क्रतोरिति
ŚlōVā.PJS.123cd: शेषलक्षणशब्दश्च कृत्स्नशास्त्रविवक्षया ||
ŚlōVā.PJS.124ab: प्रसिद्धः शक्यते ज्ञातुम्प्रसिद्धत्वात्तु नेष्यते
ŚlōVā.PJS.124cd: अप्रसिद्धस्त्वशक्यत्वान्नतरामित्यतोऽब्रवीत् ||
ŚlōVā.PJS.125ab: जिज्ञास्यः संशयाद्धर्मः श्रेयस्करतयापि च
ŚlōVā.PJS.125cd: असन्दिग्धो ह्यजिज्ञास्यो यो वा स्यान्निष्प्रयोजनः ||
ŚlōVā.PJS.126ab: स्वरूपादिषु धर्मस्य द्विधा विप्रतिपद्यते
ŚlōVā.PJS.126cd: पूर्वं प्रमाणरूपाभ्याम्, पादेनाद्यस्य निर्णयः ||
ŚlōVā.PJS.127ab: स्थिते वेदप्रमाणत्वे पुनर्वाक्यार्थनिर्णये
ŚlōVā.PJS.127cd: मतिर्बहुविदां पुंसां संशयान्नोपजायते ||
ŚlōVā.PJS.128ab: के चिदाहुरसावर्थः, के चिन्नासावयं त्विति
ŚlōVā.PJS.128cd: तन्निर्णयार्थमप्येतत्परं शास्त्रं प्रणीयते ||


---------------------------------------------------------------------
[चोदनासूत्र]

ŚlōVā.CDS.1ab: धर्मे सामान्यतः सिद्धे प्रमाणं चोदनोच्यते
ŚlōVā.CDS.1cd: स्वरूपादेस्ततः सिद्धः, स्वरूपं चेह सूत्र्यते ||
ŚlōVā.CDS.2ab: द्वयमेकेन सूत्रेण श्रुत्यर्थाभ्यां निरूप्यते
ŚlōVā.CDS.2cd: स्वरूपेऽपि हि तस्योक्ते प्रमाणं कथ्यतेऽर्थतः ||
ŚlōVā.CDS.3ab: किमाद्यपेक्षितैः पूर्णः समर्थः प्रत्ययो विधौ
ŚlōVā.CDS.3cd: तेन प्रवर्तकं वाक्यं शास्त्रेऽस्मिन्चोदनोच्यते ||
ŚlōVā.CDS.4ab: चोदनैव प्रमाणं चेत्येतद्धर्मेऽवधारितम्
ŚlōVā.CDS.4cd: साकाङ्क्षमिति मन्वानो युक्तिलेशं द्वयेऽस्पृशत् ||
ŚlōVā.CDS.5ab: सम्भाव्यते प्रमाणत्वं शब्दस्यैवंविधेष्वपि
ŚlōVā.CDS.5cd: इन्द्रियादेरसामर्थ्यं वक्ष्यमाणमदीदिशत् ||
ŚlōVā.CDS.6ab: अत्यन्तासत्यपि ज्ञानमर्थे शब्दः करोति हि
ŚlōVā.CDS.6cd: तेनोत्सर्गे स्थिते तस्य दोषाभावात्प्रमाणता ||
ŚlōVā.CDS.7ab: चोदनेत्यब्रवीच्चात्र शब्दमात्रविवक्षया
ŚlōVā.CDS.7cd: न हि भूतादिविषयः कश्चिदस्ति विधायकः ||
ŚlōVā.CDS.8ab: इन्द्रियादिव्युदासेन शब्दो यावन्न साध्यते
ŚlōVā.CDS.8cd: तावच्च तद्विशेषस्य कुतो वावसरो भवेत् ||
ŚlōVā.CDS.9ab: निमित्तमात्रं वोच्येत प्रमाणं चेह लक्षणम्
ŚlōVā.CDS.9cd: प्रमाणं त्वपि शब्दो वा तज्ज्ञानं वा निरूप्यते ||
ŚlōVā.CDS.10ab: पदार्थस्तन्मतिर्वा स्याद्वाक्यार्थाधिगमोऽपि वा
ŚlōVā.CDS.10cd: पूर्वेषां तु प्रमाणत्वे फलत्वं तस्य गम्यते ||
ŚlōVā.CDS.11ab: ज्ञाने लक्षणशब्दोऽयं यदि नाम प्रयुज्यते
ŚlōVā.CDS.11cd: चोदनोक्तिस्तदा कार्यं तत्कार्यं चापि लक्षयेत् ||
ŚlōVā.CDS.12ab: निमित्तमात्रे शब्दे च प्रमाणे मुख्यवृत्तयोः
ŚlōVā.CDS.12cd: सामानाधिकरण्यं स्याच्चोदनालक्षणत्वयोः ||
ŚlōVā.CDS.13ab: द्रव्यक्रियागुणादीनां धर्मत्वं स्थापयिष्यते
ŚlōVā.CDS.13cd: तेषामैन्द्रियकत्वेऽपि न ताद्रूप्येण धर्मता ||
ŚlōVā.CDS.14ab: श्रेयःसाधनता ह्येषां नित्यं वेदात्प्रतीयते
ŚlōVā.CDS.14cd: ताद्रूप्येण च धर्मत्वं तस्मान्नेन्द्रियगोचरः ||
ŚlōVā.CDS.15ab: प्रदर्शनार्थमत्रोक्तमिन्द्रियं सूत्रकारवत्
ŚlōVā.CDS.15cd: नान्यत्किञ् चेति वाच्छेदः सामान्यार्थः प्रयुज्यते ||
ŚlōVā.CDS.16ab: तदसामर्थ्यसिद्ध्यै च पुनरिन्द्रियकीर्तनम्
ŚlōVā.CDS.16cd: किञ् चेति मध्यमच्छेदो हेतुप्रश्ने प्रयुज्यते ||
ŚlōVā.CDS.17ab: यद्यपि त्वनुमानस्याप्येवमादौ समर्थता
ŚlōVā.CDS.17cd: विना सम्बन्धबोधेन न तु तस्योद्भवः क्व चित् ||
ŚlōVā.CDS.18ab: न सामान्यविशेषाभ्यां धर्मसम्बन्धदर्शनम्
ŚlōVā.CDS.18cd: लिङ्गस्य कस्य चित्सिद्धं येन स्यादनुमानता ||
ŚlōVā.CDS.19ab: ननु शब्दोऽपि सम्बन्धबोधान्नर्ते प्रवर्त्तते
ŚlōVā.CDS.19cd: पदं तत्, न च तद्वाच्यो धर्मः, वाक्यार्थ एव सः ||
ŚlōVā.CDS.20ab: वाक्यस्यावाचकत्वं च, पदार्थानां च हेतुता
ŚlōVā.CDS.20cd: सम्बन्धस्यानपेक्षाणां वाक्यार्थे स्थापयिष्यते ||
ŚlōVā.CDS.21ab: नित्यत्वादेरसिद्धत्वाद्, अभ्युपेत्योच्यतेऽथ वा
ŚlōVā.CDS.21cd: सुतरामप्रमाणत्वं वक्तृप्रामाण्यवर्जनात् ||
ŚlōVā.CDS.22ab: प्रमाणान्तरदृष्टं हि शब्दोऽर्थं प्रापयेत्सदा
ŚlōVā.CDS.22cd: स्मृतिवच्च स्वयं तस्य प्रामाण्यं नोपपद्यते ||
ŚlōVā.CDS.23ab: नूनं तत्रानुभूतोऽसावित्याप्तोक्तिनिबन्धना
ŚlōVā.CDS.23cd: बुद्धिः साक्षाददृष्टेऽपि युक्तार्थे पुरुषोक्तितः ||
ŚlōVā.CDS.24ab: नात्मीयादन्यदीयाद्वा प्रत्यक्षादेर्विना क्व चित्
ŚlōVā.CDS.24cd: वचसः सत्यता दृष्टा तथा स्याच्चोदनास्वपि ||
ŚlōVā.CDS.25ab: तेन सत्यपि विज्ञाने प्रतिज्ञादेर्यथैव हि
ŚlōVā.CDS.25cd: स्वातन्त्र्यान्न प्रमाणत्वं तथा वेदेऽपि दृश्यताम् ||
ŚlōVā.CDS.26ab: स्वर्गयागादिसम्बन्धविषया चोदना मृषा
ŚlōVā.CDS.26cd: प्रत्यक्षाद्यगतार्थत्वादीदृग्बुद्धादिवाक्यवत् ||
ŚlōVā.CDS.27ab: यद्वाप्तेनाप्रणीतत्वाद्बालोन्मत्तादिवाक्यवत्
ŚlōVā.CDS.27cd: व्योमादिवच्च नित्यत्वात्प्रामाण्यस्य निराकृतिः ||
ŚlōVā.CDS.28ab: यदि वा पुरुषाधीनप्रामाण्याः सर्वचोदनाः
ŚlōVā.CDS.28cd: स्वतो वा न प्रमाणं स्युर्वाक्यत्वात्पुरुषोक्तिवत् ||
ŚlōVā.CDS.29ab: प्रामाण्यं वा नरापेक्षं सर्वशब्देषु गम्यताम्
ŚlōVā.CDS.29cd: शब्दैः सम्बन्ध्यमानत्वादप्रमाण्यं तथैव हि ||
ŚlōVā.CDS.30ab: न स्याद्वक्तृगुणानां चेद्वचः प्रामाण्यहेतुता
ŚlōVā.CDS.30cd: तद्दोषैरप्रमाणत्वं किमित्यस्य भविष्यति ||
ŚlōVā.CDS.31ab: एवं स्थिते तु वेदस्य सति वासति वा नरे
ŚlōVā.CDS.31cd: प्रामाण्यं दुर्लभं मत्वा नन्वित्येतदचूचुदत् ||
ŚlōVā.CDS.32ab: तत्र विप्रतिषिद्धत्वं बुद्धवाक्येऽपि युज्यते
ŚlōVā.CDS.32cd: ततोऽपि प्रत्ययोत्पत्तेस्तस्माज्जात्युत्तरं त्विदम् ||
ŚlōVā.CDS.33ab: सर्वविज्ञानविषयमिदं तावत्परीक्ष्यताम्
ŚlōVā.CDS.33cd: प्रमाणत्वाप्रमाणत्वे स्वतः किं परतोऽथ वा ||
ŚlōVā.CDS.34ab: स्वतोऽसतामसाध्यत्वात्के चिदाहुर्द्वयं स्वतः
ŚlōVā.CDS.34cd: अपरे कारणोत्पन्नगुणदोषावधारणात् ||
ŚlōVā.CDS.35ab: स्वतस्तावद्द्वयं नास्ति, विरोधात्, परतो न च
ŚlōVā.CDS.35cd: निःस्वभावत्वमेवं हि ज्ञानरूपे प्रसज्यते ||
ŚlōVā.CDS.36ab: कथं ह्यन्यानपेक्षस्य विपरीतात्मसम्भवः
ŚlōVā.CDS.36cd: किमात्मकं भवेत्तच्च स्वभावद्वयवर्जितम् ||
ŚlōVā.CDS.37ab: विज्ञानव्यक्तिभेदेन भवेच्चेदविरुद्धता
ŚlōVā.CDS.37cd: तथाप्यन्यानपेक्षत्वे किं क्वेति न निरूप्यते ||
ŚlōVā.CDS.38ab: तस्मात्स्वाभाविकं तेषामप्रमाणत्वमिष्यताम्
ŚlōVā.CDS.38cd: प्रामाण्यञ् च परापेक्षम्, अत्र न्यायोऽभिधीयते ||
ŚlōVā.CDS.39ab: अप्रामाण्यमवस्तुत्वान्न स्यात्कारणदोषतः
ŚlōVā.CDS.39cd: वस्तुत्वात्तु गुणैस्तेषां प्रामाण्यमुपजन्यते ||
ŚlōVā.CDS.40ab: प्रामाण्यं हि यदोत्सर्गात्तदभावोऽथ कृत्रिमः
ŚlōVā.CDS.40cd: तदा स्वप्नादिबोधेऽपि प्रामाण्यं केन वार्यते ||
ŚlōVā.CDS.41ab: मत्पक्षे कारणाभावात्प्रामाण्यं नोपजायते
ŚlōVā.CDS.41cd: हेतुमत्त्वप्रसङ्गोऽतो न भविष्यत्यवस्तुनः ||
ŚlōVā.CDS.42ab: इन्द्रियादिगुणाश्चास्य कारणम्, तदसद्द्विधा
ŚlōVā.CDS.42cd: दुष्टत्वादिन्द्रियादीनामभावेऽन्यतमस्य वा ||
ŚlōVā.CDS.43ab: अत एव च वो भ्रान्तिर्दोषैर्मिथ्यात्वधीरिति
ŚlōVā.CDS.43cd: तद्व्याप्तेस्तु गुणाभावस्तत्कृता ह्यप्रमाणता ||
ŚlōVā.CDS.44ab: तस्मात्कारणशुद्धत्वं ज्ञानप्रामाण्यकारणम्
ŚlōVā.CDS.44cd: स्वभावतोऽप्रमाणत्वं तदभावेन लक्ष्यते ||
ŚlōVā.CDS.45ab: अन्वयव्यतिरेकाभ्यामप्रामाण्यं न दोषतः
ŚlōVā.CDS.45cd: नाज्ञाने दृश्यते ह्येतत्कारणाभावहेतुके ||
ŚlōVā.CDS.46ab: ततश्च पुरुषाभावात्सति वा शुद्ध्यसम्भवात्
ŚlōVā.CDS.46cd: निर्मूलत्वात्प्रमाणत्वं चोदनायां न युज्यते ||
ŚlōVā.CDS.47ab: स्वतः सर्वप्रमाणानां प्रामाण्यमिति गम्यताम्
ŚlōVā.CDS.47cd: न हि स्वतोऽसती शक्तिः कर्तुमन्येन शक्यते ||
ŚlōVā.CDS.48ab: आत्मलाभे च भावानां कारणापेक्षता भवेत्
ŚlōVā.CDS.48cd: लब्धात्मनां स्वकार्येषु प्रवृत्तिः स्वयमेव तु ||
ŚlōVā.CDS.49ab: जातेऽपि यदि विज्ञाने तावन्नार्थोऽवधार्यते
ŚlōVā.CDS.49cd: यावत्कारणशुद्धत्वं न प्रमाणान्तराद्भवेत् ||
ŚlōVā.CDS.50ab: तत्र ज्ञानान्तरोत्पादः प्रतीक्ष्यः कारणान्तरात्
ŚlōVā.CDS.50cd: यावद्धि न परिच्छिन्ना शुद्धिस्तावदसत्समा ||
ŚlōVā.CDS.51ab: तस्यापि कारणे शुद्धे तज्ज्ञाने स्यात्प्रमाणता
ŚlōVā.CDS.51cd: तस्याप्येवमितीच्छश्च न क्व चिद्व्यवतिष्ठते ||
ŚlōVā.CDS.52ab: यदा स्वतः प्रमाणत्वं तदान्यन्नैव गृह्यते
ŚlōVā.CDS.52cd: निवर्त्तत्ते हि मिथ्यात्वं दोषाज्ञानादयत्नतः ||
ŚlōVā.CDS.53ab: तस्माद्बोधात्मकत्वेन प्राप्ता बुद्धेः प्रमाणता
ŚlōVā.CDS.53cd: अर्थान्यथात्वहेतूत्थदोषज्ञानादपोद्यते ||
ŚlōVā.CDS.54ab: अप्रामाण्यं त्रिधा भिन्नं मिथ्यात्वाज्ञानसंशयैः
ŚlōVā.CDS.54cd: वस्तुत्वाद्द्विविधस्यात्र सम्भवो दुष्टकारणात् ||
ŚlōVā.CDS.55ab: अविज्ञाने तु दोषाणां व्यापारो नैव कल्प्यते
ŚlōVā.CDS.55cd: कारणाभावतस्त्वेव तत्सिद्धं नस्त्वदुक्तिवत् ||
ŚlōVā.CDS.56ab: दोषतश्चाप्रमाणत्वे स्वतःप्रामाण्यवादिनाम्
ŚlōVā.CDS.56cd: गुणज्ञानानवस्थावन्न दोषेषु प्रसज्यते ||
ŚlōVā.CDS.57ab: साक्षाद्विपर्ययज्ञानाल्लघ्व्येव त्वप्रमाणता
ŚlōVā.CDS.57cd: पूर्वाबाधेन नोत्पत्तिरुत्तरस्य हि सिध्यति ||
ŚlōVā.CDS.58ab: दुष्टकारणबोधे तु सिद्धेऽपि विषयान्तरे
ŚlōVā.CDS.58cd: अर्थात्तुल्यार्थतां प्राप्य बाधो गोदोहनादिवत् ||
ŚlōVā.CDS.59ab: तत्र दोषान्तरज्ञानं बाधधीर्वा परा न चेत्
ŚlōVā.CDS.59cd: तदुद्भूतौ द्वितीयस्य मिथ्यात्वादाद्यमानता ||
ŚlōVā.CDS.60ab: स्वत एव हि तत्रापि दोषाज्ञानात्प्रमाणता
ŚlōVā.CDS.60cd: दोषज्ञाने त्वनुत्पन्ने न शङ्क्या निष्प्रमाणता ||
ŚlōVā.CDS.61ab: एवं त्रिचतुरज्ञानजन्मनो नाधिका मतिः
ŚlōVā.CDS.61cd: प्रार्थ्यते तावतैवैकं स्वतः प्रामाण्यमश्नुते ||
ŚlōVā.CDS.62ab: शब्दे दोषोद्भवस्तावद्वक्त्रधीन इति स्थितिः
ŚlōVā.CDS.62cd: तदभावः क्व चित्तावद्गुणवद्वक्तृकत्वतः ||
ŚlōVā.CDS.63ab: तद्गुणैरपकृष्टानां शब्दे संक्रान्त्यसम्भवात्
ŚlōVā.CDS.63cd: यदा वक्तुरभावेन न स्युर्दोषा निराश्रयाः ||
ŚlōVā.CDS.64ab: पौरुषेये द्वयं दृष्टं दोषाभावो गुणास्तथा
ŚlōVā.CDS.64cd: प्रामाण्यं तत्र गुणतो नैव स्यादित्युदाहृतम् ||
ŚlōVā.CDS.65ab: तस्माद्गुणेभ्यो दोषाणामभावस्तदभावतः
ŚlōVā.CDS.65cd: अप्रामाण्यद्वयासत्त्वं तेनोत्सर्गोऽनपोदितः ||
ŚlōVā.CDS.66ab: प्रत्ययोत्पत्तिहेतुत्वात्प्रामाण्यं नापनीयते
ŚlōVā.CDS.66cd: दोषाभावो गुणेभ्यश्चेन्ननु सैवास्थितिर्भवेत् ||
ŚlōVā.CDS.67ab: तदा तु व्याप्रियन्ते हि ज्ञायमानतया गुणाः
ŚlōVā.CDS.67cd: दोषाभावे तु विज्ञेये सत्तामात्रोपकारिणः ||
ŚlōVā.CDS.68ab: तत्रापवादनिर्मुक्तिर्वक्त्रभावाल्लघीयसी
ŚlōVā.CDS.68cd: वेदे तेनाप्रमाणत्वं नाशङ्कामपि गच्छति ||
ŚlōVā.CDS.69ab: अतो वक्त्रनधीनत्वात्प्रामाण्ये तदुपासनम्
ŚlōVā.CDS.69cd: न युक्तम्, अप्रमाणत्वे कल्प्ये तत्प्रार्थना भवेत् ||
ŚlōVā.CDS.70ab: ततश्चाप्ताप्रणीतत्वं न दोषायात्र जायते
ŚlōVā.CDS.70cd: प्रयोगाणां तु सर्वेषां वक्ष्यामः प्रतिसाधनम् ||
ŚlōVā.CDS.71ab: पौरुषेये तु वचने प्रमाणान्तरमूलता
ŚlōVā.CDS.71cd: तदभावे हि तद्दुष्येदितरन्न कदा चन ||
ŚlōVā.CDS.72ab: तेनेतरैः प्रमाणैर्या चोदनानामसङ्गतिः
ŚlōVā.CDS.72cd: तयैव स्यात्प्रमाणत्वमनुवादत्वमन्यथा ||
ŚlōVā.CDS.73ab: अन्यस्यापि प्रमाणत्वे सङ्गतिर्नैव कारणम्
ŚlōVā.CDS.73cd: तुल्यार्थानां विकल्प्यत्वादेकं तत्र हि बोधकम् ||
ŚlōVā.CDS.74ab: यत्रापि स्यात्परिच्छेदः प्रमाणैरुत्तरैः पुनः
ŚlōVā.CDS.74cd: नूनं तत्रापि पूर्वेण सोऽर्थो नावधृतस्तथा ||
ŚlōVā.CDS.75ab: सङ्गत्या यदि चेष्येत पूर्वपूर्वप्रमाणता
ŚlōVā.CDS.75cd: प्रमाणान्तरमिच्छन्तो न व्यवस्थां लभेमहि ||
ŚlōVā.CDS.76ab: कस्य चित्तु यदीष्येत स्वत एव प्रमाणता
ŚlōVā.CDS.76cd: प्रथमस्य तथाभावे प्रद्वेषः किंनिबन्धनः ||
ŚlōVā.CDS.77ab: श्रोत्रधीश्चाप्रमाणं स्यादितराभिरसङ्गतेः
ŚlōVā.CDS.77cd: स्याच्चेत्तज्जनितेनैव ज्ञानेनान्येन सङ्गतिः ||
ŚlōVā.CDS.78ab: वेदेऽपि शतकृत्वः स्याद्बुद्धिरुच्चारणानुगा
ŚlōVā.CDS.78cd: साधनान्तरजन्या तु बुद्धिर्नास्ति द्वयोरपि ||
ŚlōVā.CDS.79ab: यथा त्वेकेन्द्रियाधीनज्ञानान्तरनिबन्धना
ŚlōVā.CDS.79cd: सङ्गतिः कारणं प्राप्ता तथा वेदेऽपि कल्प्यताम् ||
ŚlōVā.CDS.80ab: तस्माद्दृढं यदुत्पन्नं नापि संवादमृच्छति
ŚlōVā.CDS.80cd: ज्ञानान्तरेण विज्ञानं तत्प्रमाणं प्रतीयताम् ||
ŚlōVā.CDS.81ab: न चानुमानतः साध्या शब्दादीनां प्रमाणता
ŚlōVā.CDS.81cd: सर्वस्यैव हि मा प्रापत्प्रमाणान्तरसाध्यता ||
ŚlōVā.CDS.82ab: ननु प्रमाणमित्येवं प्रत्यक्षादि न गृह्यते
ŚlōVā.CDS.82cd: न चेत्थमगृहीतेन व्यवहारोऽवकल्पते ||
ŚlōVā.CDS.83ab: प्रामाण्यं ग्रहणात्पूर्वं स्वरूपेणैव संस्थितम्
ŚlōVā.CDS.83cd: निरपेक्षं स्वकार्येषु गृह्यते प्रत्ययान्तरैः ||
ŚlōVā.CDS.84ab: तेनास्य ज्ञायमानत्वं प्रामाण्ये नोपयुज्यते
ŚlōVā.CDS.84cd: विषयानुभावो ह्यत्र पूर्वस्मादेव लभ्यते ||
ŚlōVā.CDS.85ab: अप्रमाणं पुनः स्वार्थग्राहकं स्यात्स्वरूपतः
ŚlōVā.CDS.85cd: निवृत्तिस्तस्य मिथ्यात्वे नागृहीते परैर्भवेत् ||
ŚlōVā.CDS.86ab: न ह्यर्थस्यातथाभावः पूर्वेणार्थस्तथात्ववत्
ŚlōVā.CDS.86cd: तत्राप्यर्थान्यथाभावे धीर्यद्वा दुष्टकारणे ||
ŚlōVā.CDS.87ab: तावतैव च मिथ्यात्वं गृह्यते नान्यहेतुकम्
ŚlōVā.CDS.87cd: उत्पत्त्यवस्थं चैवेदं प्रमाणमिति मीयते ||
ŚlōVā.CDS.88ab: अतो यत्रापि मिथ्यात्वं परेभ्यः प्रतिपाद्यते
ŚlōVā.CDS.88cd: तत्राप्येतद्द्वयं वाच्यं न तु साधर्म्यमात्रकम् ||
ŚlōVā.CDS.89ab: चोदनार्थान्यथाभावं कुर्वतश्चानुमानतः
ŚlōVā.CDS.89cd: तज्ज्ञानेनैव यो बाधः स कथं विनिवार्यते ||
ŚlōVā.CDS.90ab: तन्मिथ्यात्वादबाधश्चेत्, प्राप्तमन्योन्यसंश्रयम्
ŚlōVā.CDS.90cd: नानुमानादतोऽन्यद्धि बाधकं किञ् चिदस्ति ते ||
ŚlōVā.CDS.91ab: न चान्यैरग्रहेऽर्थस्य स्यादभावो रसादिवत्
ŚlōVā.CDS.91cd: तेषां जिह्वादिभिर्यस्मान्नियमो ग्रहणेऽस्ति हि ||
ŚlōVā.CDS.92ab: तद्धियैवार्थबोधश्चेत्, तादृग्धर्मे भविष्यति
ŚlōVā.CDS.92cd: ममासिद्धमिदं किन्तु वेदाज्जातेऽवबोधने ||
ŚlōVā.CDS.93ab: वक्तुं न द्वेषमात्रेण युज्यते सत्यवादिना
ŚlōVā.CDS.93cd: द्वेषादसम्मतत्वाद्वा न च स्यादप्रमाणता ||
ŚlōVā.CDS.94ab: न चात्मेच्छाभ्यनुज्ञाभ्यां प्रामाण्यमवकल्पते
ŚlōVā.CDS.94cd: अग्निदाहादिदुःखस्य न ह्यप्रत्यक्षतेष्यते ||
ŚlōVā.CDS.95ab: न चाभिलापिकं ज्ञानं प्रामाण्येनावधार्यते
ŚlōVā.CDS.95cd: तस्मादालोकवद्वेदे सर्वसाधारणे सति ||
ŚlōVā.CDS.96ab: नैवं विप्रतिपत्तव्यम्, बौद्धादेर्वक्ष्यतेऽन्तरम्
ŚlōVā.CDS.96cd: पुरुषाशक्तितस्तत्र सापवादत्वसम्भवः ||
ŚlōVā.CDS.97ab: वेदस्यापौरुषेयत्वे सिद्धा त्वेवं प्रमाणता
ŚlōVā.CDS.97cd: कर्तृमत्त्वे तु वेदस्य सम्यङ्मिथ्यात्ववादिभिः ||
ŚlōVā.CDS.98ab: कर्ता गुणाश्च दोषाश्च महाजनपरिग्रहः
ŚlōVā.CDS.98cd: एवमादि विना युक्त्या कल्प्यम्, मीमांसकैः पुनः ||
ŚlōVā.CDS.99ab: इदानीमिव सर्वत्र दृष्टान्नाधिकमिष्यते
ŚlōVā.CDS.99cd: एवम्भूतस्य वेदस्य ज्ञानोत्पत्तिं प्रकुर्वतः ||
ŚlōVā.CDS.100ab: स्वरूपविपरीतत्वसंशयौ भाष्यवारितौ
ŚlōVā.CDS.100cd: निवारयिष्यते चापि दुष्टकारणकल्पना ||
ŚlōVā.CDS.101ab: पुरुषाभावतस्तेन तद्द्वारेणाप्यशङ्कितौ
ŚlōVā.CDS.101cd: तथा सत्यतथाभावो बुद्ध्यनुत्पत्तिमाश्रितः ||
ŚlōVā.CDS.102ab: तत्र विप्रतिषिद्धत्वं ब्रवीतीत्येवमादिना
ŚlōVā.CDS.102cd: यथादृष्टार्थवादित्वं तच्चेत्प्रत्ययितादिति ||
ŚlōVā.CDS.103ab: इन्द्रियेति तु मूलं चेदस्यास्तीत्येवमब्रवीत्
ŚlōVā.CDS.103cd: द्रष्टृत्वसत्यवादित्वे तच्चेत्प्रत्ययितादिति ||
ŚlōVā.CDS.104ab: दृश्यमानार्थवादित्वे स्यादनाप्तोक्तिसत्यता
ŚlōVā.CDS.104cd: एवं त्वेकाङ्गवैकल्यात्प्रत्युदाहरणस्थितिः ||
ŚlōVā.CDS.105ab: एकैकाभावमात्रे स्यादाप्तत्वैन्द्रियकत्वयोः
ŚlōVā.CDS.105cd: अप्रत्ययितपक्षे स्यादैन्द्रियस्याप्यसत्यता ||
ŚlōVā.CDS.106ab: अनिन्द्रियत्वपक्षे वा सत्प्रत्ययितभाषितम्
ŚlōVā.CDS.106cd: व्याहतग्रन्थतैवं स्यात्, तस्मात्पूर्वेण सत्यता ||
ŚlōVā.CDS.107ab: परेण मूलसद्भाव इन्द्रियेण तु दर्शितः
ŚlōVā.CDS.107cd: अप्रामाण्यनिवृत्त्यर्थं दोषाभावोपवर्णनम् ||
ŚlōVā.CDS.108ab: गुणात्प्रामाण्यमित्येवं तत्पूर्वं सुनिराकृतम्
ŚlōVā.CDS.108cd: पूर्वत्र प्रतिषिद्धत्वान्नैतत्प्रामाण्यकारणम् ||
ŚlōVā.CDS.109ab: समुच्चयार्थो वाशब्दः पूर्वस्मिन्, उत्तरत्र च
ŚlōVā.CDS.109cd: विकल्पेनोभयोराह प्रत्युदाहरणे पृथक् ||
ŚlōVā.CDS.110ab: शक्येऽप्यसत्ये मिथ्यात्वं दृष्टं सत्येऽप्यशक्तिके
ŚlōVā.CDS.110cd: नानेन वचनेनेह सर्वज्ञत्वनिराक्रिया ||
ŚlōVā.CDS.111ab: वचनादृत इत्येवमपवादो हि संश्रितः
ŚlōVā.CDS.111cd: यदि षड्भिः प्रमाणैः स्यात्सर्वज्ञः केन वार्यते ||
ŚlōVā.CDS.112ab: एकेन तु प्रमाणेन सर्वज्ञो येन कल्प्यते
ŚlōVā.CDS.112cd: नूनं स चक्षुषा सर्वान्रसादीन्प्रतिपद्यते ||
ŚlōVā.CDS.113ab: यज्जातीयैः प्रमाणैस्तु यज्जातीयार्थदर्शनम्
ŚlōVā.CDS.113cd: भवेदिदानीं लोकस्य तथा कालान्तरेऽप्यभूत् ||
ŚlōVā.CDS.114ab: यत्राप्यतिशयो दृष्टः स स्वार्थानतिलङ्घनात्
ŚlōVā.CDS.114cd: दूरसूक्ष्मादिदृष्टौ स्यान्न रूपे श्रोत्रवृत्तिता ||
ŚlōVā.CDS.115ab: भविष्यति न दृष्टं च प्रत्यक्षस्य मनागपि
ŚlōVā.CDS.115cd: सामर्थ्यम्, नानुमानादेर्लिङ्गादिरहिते क्व चित् ||
ŚlōVā.CDS.116ab: सर्वज्ञकल्पनान्यैस्तु वेदे चापौरुषेयता
ŚlōVā.CDS.116cd: तुल्यता कल्पिता येन तेनेदं सम्प्रधार्यताम् ||
ŚlōVā.CDS.117ab: सर्वज्ञो दृश्यते तावन्नेदानीमस्मदादिभिः
ŚlōVā.CDS.117cd: निराकरणवच्छक्या न चासीदिति कल्पना ||
ŚlōVā.CDS.118ab: न चागमेन सर्वज्ञः, तदीयेऽन्योन्यसंश्रयात्
ŚlōVā.CDS.118cd: नरान्तरप्रणीतस्य प्रामाण्यं गम्यते कथम् ||
ŚlōVā.CDS.119ab: न चाप्येवम्परो नित्यः शक्यो लब्धुमिहागमः
ŚlōVā.CDS.119cd: नित्यश्चेदर्थवादत्वं तत्परे स्यादनित्यता ||
ŚlōVā.CDS.120ab: आगमस्य च नित्यत्वे सिद्धे तत्कल्पना वृथा
ŚlōVā.CDS.120cd: यतस्तं प्रतिपद्यन्ते धर्ममेव ततो नराः ||
ŚlōVā.CDS.121ab: योऽपीन्द्रियार्थसम्बन्धविषये सत्यवादिताम्
ŚlōVā.CDS.121cd: दृष्ट्वा तद्वचनत्वेन श्रद्धेयेऽर्थेऽपि कल्पयेत् ||
ŚlōVā.CDS.122ab: तेनापि पारतन्त्र्येण बाधिता स्यात्प्रमाणता
ŚlōVā.CDS.122cd: प्रामाण्यं चेत्स्वयं तस्य कापेक्षान्येन्द्रियादिषु ||
ŚlōVā.CDS.123ab: यथैवात्रेन्द्रियादिभ्यः परिच्छेदात्प्रमाणता
ŚlōVā.CDS.123cd: श्रद्धेयेऽपि तथैव स्यान्न स्वातन्त्र्येण लभ्यते ||
ŚlōVā.CDS.124ab: यथा च तेषां सत्यत्वं सिध्यत्येतेन हेतुना
ŚlōVā.CDS.124cd: तथान्यानवबुद्धार्थप्रामाण्याभावसाधनम् ||
ŚlōVā.CDS.125ab: अश्रद्धेयार्थसत्यत्वं श्रद्धेये चाप्यसत्यता
ŚlōVā.CDS.125cd: पूर्वज्ञानानुवादित्वं दृष्टान्तवदिहेष्यताम् ||
ŚlōVā.CDS.126ab: अपि चालौकिकार्थत्वे सति पुंवाक्यहेतुकम्
ŚlōVā.CDS.126cd: मिथ्यात्वं बौद्धवाक्यानां स्यादन्योन्यं सपक्षतः ||
ŚlōVā.CDS.127ab: धर्माधर्मातिरिक्तार्थे प्रामाण्यंअ च प्रसज्यते
ŚlōVā.CDS.127cd: सांख्यादिषु च जीवत्सु दृष्टान्तो दुर्लभोऽस्य च ||
ŚlōVā.CDS.128ab: अलौकिकार्थवाचित्वं नृवाक्यत्वे सतीति च
ŚlōVā.CDS.128cd: परस्परमपेक्ष्यैव बौद्धादेः स्यान्मृषार्थता ||
ŚlōVā.CDS.129ab: वदेदेवं च यो नाम वादी प्रथमसङ्गतः
ŚlōVā.CDS.129cd: तस्यापि हेतुः स्यादेष भवन्तं प्रत्यसंशयम् ||
ŚlōVā.CDS.130ab: बुद्धादीनामसर्वज्ञमिति सत्यं वचो मम
ŚlōVā.CDS.130cd: मदुक्तत्वाद्यथैवाग्निरुष्णो भास्वर इत्यपि ||
ŚlōVā.CDS.131ab: प्रत्यक्षं च मदुक्तत्वं त्वया साध्या तदुक्तता
ŚlōVā.CDS.131cd: तेन हेतुर्मदीयः स्यात्सन्दिग्धासिद्धता तव ||
ŚlōVā.CDS.132ab: प्रत्यक्षाद्यविसंवादि प्रमेयत्वादि यस्य च
ŚlōVā.CDS.132cd: सद्भाववारणे शक्तं को नु तं कल्पयिष्यति ||
ŚlōVā.CDS.133ab: न चापि स्मृत्यविच्छेदात्सर्वज्ञः परिकल्प्यते
ŚlōVā.CDS.133cd: विगानात्, छिन्नमूलत्वात्, कैश्चिदेव परिग्रहात् ||
ŚlōVā.CDS.134ab: सर्वज्ञोऽसाविति ह्येव तत्काले तु बुभुत्सुभिः
ŚlōVā.CDS.134cd: तज्ज्ञानज्ञेयविज्ञानरहितैर्गम्यते कथम् ||
ŚlōVā.CDS.135ab: कल्पनीयाश्च सर्वज्ञा भवेयुर्बहवस्तव
ŚlōVā.CDS.135cd: य एव स्यादसर्वज्ञः स सर्वज्ञं न बुध्यते ||
ŚlōVā.CDS.136ab: सर्वज्ञोऽनवबुद्धश्च येनैव स्यान्न तं प्रति
ŚlōVā.CDS.136cd: तद्वाक्यानां प्रमाणत्वं मूलाज्ञानेऽन्यवाक्यवत् ||
ŚlōVā.CDS.137ab: रागादिरहिते चास्मिन्निर्व्यापारे व्यवस्थिते
ŚlōVā.CDS.137cd: देशनान्यप्रणीतैव स्यादृते प्रत्यवेक्षणात् ||
ŚlōVā.CDS.138ab: सान्निध्यमात्रतस्तस्य पुंसश्चिन्तामणेरिव
ŚlōVā.CDS.138cd: निःसरन्ति यथाकामं कुड्यादिभ्योऽपि देशनाः ||
ŚlōVā.CDS.139ab: एवमाद्युच्यमानं तु श्रद्दधानस्य शोभते
ŚlōVā.CDS.139cd: कुड्यादिनिःसृतत्वाच्च नाश्वासो देशनासु नः ||
ŚlōVā.CDS.140ab: किन्नु बुद्धप्रणीताः स्युः किमु कैश्चिद्दुरात्मभिः
ŚlōVā.CDS.140cd: अदृश्यैर्विप्रलम्भार्थं पिशाचादिभिरीरिताः ||
ŚlōVā.CDS.141ab: एवं यैः केवलं ज्ञानमिन्द्रियाद्यनपेक्षिणः
ŚlōVā.CDS.141cd: सूक्ष्मातीतादिविषयं जीवस्य परिकल्पितम् ||
ŚlōVā.CDS.142ab: नर्ते तदागमात्सिध्येन्न च तेनागमो विना
ŚlōVā.CDS.142cd: दृष्टान्तोऽपि न तस्यान्यो नृषु कश्चित्प्रवर्तते ||
ŚlōVā.CDS.143ab: नित्यागमावबोधोऽपि प्रत्याख्येयोऽनया दिशा
ŚlōVā.CDS.143cd: न हि तत्रापि विस्रम्भो दृष्टोऽनेन कृतोऽथ वा ||
ŚlōVā.CDS.144ab: सर्वदा चापि पुरुषाः प्रायेणानृतवादिनः
ŚlōVā.CDS.144cd: यथाद्यत्वे न विस्रम्भस्तथातीतार्थकीर्तने ||
ŚlōVā.CDS.145ab: स्वप्नादिज्ञानवच्चापि प्रत्ययोऽस्यागमार्थयोः
ŚlōVā.CDS.145cd: भवेदिति सशङ्कानां प्रामाण्यं गम्यते कथम् ||
ŚlōVā.CDS.146ab: पुरुषातिशयश्चेष्टः सैव चागमनित्यता
ŚlōVā.CDS.146cd: कल्पितं स्मरणं चास्य जन्मान्तरनिबन्धनम् ||
ŚlōVā.CDS.147ab: ग्राह्यत्वे चागमस्यैवं द्वेषोऽर्थग्रहणे वृथा
ŚlōVā.CDS.147cd: यो ह्यनुच्चारितं शब्दं गह्णात्यर्थेऽस्य का कथा ||
ŚlōVā.CDS.148ab: पुमांस्तावत्स्वतन्त्रः स्यादर्थग्रहणवादिनाम्
ŚlōVā.CDS.148cd: आगमप्रतिभाने तु पारतन्त्र्यं द्वयोरपि ||
ŚlōVā.CDS.149ab: अनेकपुरुषस्थत्वादेकत्रैव च जन्मनि
ŚlōVā.CDS.149cd: ग्रहणस्मरणाद्वेदे न स्वातन्त्र्यं विहन्यते ||
ŚlōVā.CDS.150ab: अन्यथाकरणे चास्य बहुभ्यः स्यान्निवारणम्
ŚlōVā.CDS.150cd: एकस्य प्रतिभानं तु कृतकान्न विशिष्यते ||
ŚlōVā.CDS.151ab: अतश्च सम्प्रदाये च नैकः पुरुष इष्यते
ŚlōVā.CDS.151cd: बहवः परतन्त्राः स्युः सर्वे ह्यद्यत्ववन्नराः ||
ŚlōVā.CDS.152ab: एवं च कल्पयन्त्यन्ये यावदागमसिद्धये
ŚlōVā.CDS.152cd: तावन्न कल्पयत्येतत्समत्वं जैमिनेः परैः ||
ŚlōVā.CDS.153ab: न हि दृष्टाधिकं किञ् चित्प्रामाण्ये तेन कल्प्यते
ŚlōVā.CDS.153cd: अप्रामाण्यनिमित्तेषु परस्यादृष्टकल्पना ||
ŚlōVā.CDS.154ab: दृष्टप्रामाण्यबाधश्च नास्तिकस्य प्रसज्यते
ŚlōVā.CDS.154cd: उत्पन्ने सति विज्ञाने बलाद्बाधप्रकल्पना ||
ŚlōVā.CDS.155ab: साधिते पुरुषाभावे निर्दोषज्ञानजन्मनः
ŚlōVā.CDS.155cd: प्रत्यक्षान्नास्तिकैर्वाच्यो विशेषश्चोदनाधियः ||
ŚlōVā.CDS.156ab: उपदेशोऽन्यथा न स्यादतीन्द्रियनिदन्धनः
ŚlōVā.CDS.156cd: तस्य कर्त्रा न चेद्दृष्टः सोऽर्थ इत्यर्थकल्पना ||
ŚlōVā.CDS.157ab: यद्वानुमानमेवेदमुपदेशित्वमुच्यते
ŚlōVā.CDS.157cd: दृष्टार्थपूर्वताव्याप्तम्, व्यतिरेकोऽस्य नन्विति ||
ŚlōVā.CDS.158ab: अन्यथाप्युपपन्नत्वं व्यामोहादिति कथ्यते
ŚlōVā.CDS.158cd: लिङ्गस्य व्यभिचारो वा बालवाक्यनिदर्शनात् ||
ŚlōVā.CDS.159ab: वेदाज्ज्ञात्वोपदिष्टं चेदित्येवं सिद्धसाधनम्
ŚlōVā.CDS.159cd: वेदादपीत्यनेनोक्तम्, मन्वादेश्चैतदिष्यते ||
ŚlōVā.CDS.160ab: अन्यथा संविदानोऽपि विवक्षत्यन्यथा यतः
ŚlōVā.CDS.160cd: तस्मादेकान्ततो नास्ति पुंवाक्यात्तद्धियां गतिः ||
ŚlōVā.CDS.161ab: भ्रान्तस्यान्यविवक्षायामन्यद्वाक्यं च दृश्यते
ŚlōVā.CDS.161cd: यथाविवक्षमप्येतत्तस्मान्नैव प्रवर्तते ||
ŚlōVā.CDS.162ab: वक्तृधीराप्तवाक्येषु गम्यते, अन्यत्र विप्लुतिः
ŚlōVā.CDS.162cd: तेनोत्सर्गापवादाभ्यां वचसः शक्तिरुच्यते ||
ŚlōVā.CDS.163ab: पदार्थरचनायत्तो वाक्यार्थप्रत्ययोद्भवः
ŚlōVā.CDS.163cd: विवक्षापूर्वविज्ञानवशाच्च रचनाकृतिः ||
ŚlōVā.CDS.164ab: विवक्षान्तरयुक्ता हि कुर्वाणा रचनान्तरम्
ŚlōVā.CDS.164cd: आवापोद्वापभेदेन दृश्यन्तेऽर्थेषु मानवाः ||
ŚlōVā.CDS.165ab: तेनार्थप्रत्ययोत्पादे श्रोतुर्जातेऽपि वाक्यतः
ŚlōVā.CDS.165cd: ज्ञातो नूनमनेनेति वक्तुर्ज्ञाने मतिर्भवेत् ||
ŚlōVā.CDS.166ab: आप्तोक्तिकारणं कञ् चिदनुयुङ्क्ते नरं यदा
ŚlōVā.CDS.166cd: तदा च निर्दिशत्याप्तं स जानात्येतदित्यसौ ||
ŚlōVā.CDS.167ab: तज्ज्ञानान्तरितत्वाच्च शब्दास्तावदुदासते
ŚlōVā.CDS.167cd: प्रामाण्यस्थापनं तु स्याद्वक्तृधीहेतुसम्भवात् ||
ŚlōVā.CDS.168ab: अर्थे पूर्वप्रतीतेऽपि निश्चयो हि तदाश्रयः
ŚlōVā.CDS.168cd: तेनार्थज्ञानगम्यापि प्रामाण्ये सैव पूर्वभाक् ||
ŚlōVā.CDS.169ab: अतोऽत्र पुंनिमित्तत्वादुपपन्ना मृषार्थता
ŚlōVā.CDS.169cd: न तु स्यात्तत्स्वभावत्वं वेदे वक्तुरभावतः ||
ŚlōVā.CDS.170ab: तद्बुद्ध्यन्तरयोर्नास्तीत्यर्थोऽर्थैश्च प्रतीयते
ŚlōVā.CDS.170cd: अतो न ज्ञानपूर्वत्वमपेक्ष्यं नायथार्थता ||
ŚlōVā.CDS.171ab: अप्रमाणत्वसिद्धौ वा दृष्टान्तो य उदाहृतः
ŚlōVā.CDS.171cd: बुद्धादिवचनं तस्य साध्येनासङ्गतोच्यते ||
ŚlōVā.CDS.172ab: तेषामपि हि यत्कार्यं पूर्वत्र प्रतिपादितम्
ŚlōVā.CDS.172cd: तत्र सम्यक्त्वमर्थे तु व्यापारो नैव विद्यते ||
ŚlōVā.CDS.173ab: स्वव्यापारातिरिक्तेऽर्थे वेदस्यापि मृषार्थता
ŚlōVā.CDS.173cd: पूर्वपक्षार्थवत्त्वेन प्रसक्ता सिद्धसाध्यता ||
ŚlōVā.CDS.174ab: अज्ञात्वैवमभिप्रायं कृतकाकृतकत्वयोः
ŚlōVā.CDS.174cd: सत्यमिथ्यात्वहेतूक्तिमात्रज्ञानात्परोऽब्रवीत् ||
ŚlōVā.CDS.175ab: ननु सामान्यतोदृष्टम्, नान्यत्वादित्यदूषणम्
ŚlōVā.CDS.175cd: अन्यत्वादेव दृष्टान्तो न हि पक्षे सपक्षता ||
ŚlōVā.CDS.176ab: तस्मादयमभिप्रायो भाष्यकारस्य वर्ण्यते
ŚlōVā.CDS.176cd: अभ्युपेत्यार्थविषयं वाक्यव्यापारमुच्यते ||
ŚlōVā.CDS.177ab: यदि स्याद्व्यवधानेऽपि वाक्यार्थापेक्षयानृतम्
ŚlōVā.CDS.177cd: दृष्टान्तो नृवचोऽत्रापि हेतुः साधारणो भवेत् ||
ŚlōVā.CDS.178ab: सत्येष्वपि हि दृष्टैव पौर्षेयेषु वाक्यता
ŚlōVā.CDS.178cd: अतीन्द्रियेऽपि किञ् चिद्धि सत्यं दृष्टं यदृच्छया ||
ŚlōVā.CDS.179ab: नान्यत्वादिति चानेन परोक्तादन्यतोच्यते
ŚlōVā.CDS.179cd: अन्यो ह्येष तदाभासः, विपक्षं वान्यमब्रवीत् ||
ŚlōVā.CDS.180ab: यद्वान्यस्माद्विसंवादान्मिथ्यात्वं तत्र न त्विह
ŚlōVā.CDS.180cd: विषयस्यापि चान्यत्वात्साधनासङ्गतैव सा ||
ŚlōVā.CDS.181ab: न ह्यन्यस्येति नैकस्मिन्मृषार्थेऽन्यमृषार्थता
ŚlōVā.CDS.181cd: विवक्षाया मृषार्थत्वे न च वाक्ये मृषार्थता ||
ŚlōVā.CDS.182ab: श्यामत्वे पुंस्त्ववच्चैतत्साधारण्ये निदर्शनम्
ŚlōVā.CDS.182cd: परोक्तेर्वापि दुष्टत्वाद्विकल्पसममुच्यते ||
ŚlōVā.CDS.183ab: यद्वा प्रमाणमेवेदं सम्यक्त्वेऽन्यत्वमुच्यते
ŚlōVā.CDS.183cd: धिरुद्धाव्यभिचारित्वं बाधो वाप्यनुमानतः ||
ŚlōVā.CDS.184ab: चोदनाजनिता बुद्धिः प्रमाणं दोषवर्जितैः
ŚlōVā.CDS.184cd: कारणैर्जन्यमानत्वाल्लिङ्गाप्तोक्त्यक्षबुद्धिवत् ||
ŚlōVā.CDS.185ab: तथानाप्ताप्रणीतोक्तिजन्यत्वाद्बाधवर्जनात्
ŚlōVā.CDS.185cd: देशकालादिभेदादौ चाप्तोक्तिप्रत्ययो यथा ||
ŚlōVā.CDS.186ab: अकर्तृकत्वसिद्ध्या च हेतुत्वं साधयिष्यते
ŚlōVā.CDS.186cd: एवमाद्यवबुध्यायं नान्यत्वादित्यवोचत ||
ŚlōVā.CDS.187ab: प्रत्यक्षस्त्विति दार्ढ्यं वा प्राथम्यं वापि लक्षयेत्
ŚlōVā.CDS.187cd: स्वरूपतः प्रमाणत्वं मिथ्यात्वं पररूपतः ||
ŚlōVā.CDS.188ab: ज्ञानाभावश्च मिथ्यात्वं द्वयस्यासम्भवाद्यदि
ŚlōVā.CDS.188cd: प्रत्यक्षं तत्परेषां च सिद्धमस्यानुमानतः ||
ŚlōVā.CDS.189ab: यथा च तव मिथ्यात्वं साधनं साधयेदिदम्
ŚlōVā.CDS.189cd: तथा च बाधकाधीनं मिथ्यात्वमपि साधयेत् ||
ŚlōVā.CDS.190ab: धर्म इत्युपसंहार्ये यच्छ्रेयस्करभाषणम्
ŚlōVā.CDS.190cd: तद्धर्मपदवाच्यार्थनिरूपणविवक्षया ||
ŚlōVā.CDS.191ab: श्रेयो हि पुरुषप्रीतिः सा द्रव्यगुणकर्मभिः
ŚlōVā.CDS.191cd: चोदनालक्षणैः साध्या तस्मात्तेष्वेव धर्मता ||
ŚlōVā.CDS.192ab: अन्यत्साध्यमदृष्ट्वैव यागादीननुनिष्ठतः
ŚlōVā.CDS.192cd: धार्मिकत्वसमाख्यानं तद्योगादिति गम्यते ||
ŚlōVā.CDS.193ab: पश्वादीनि च धर्मस्य फलानीति व्यवस्थितम्
ŚlōVā.CDS.193cd: चित्रागोदोहनादीनां तान्युक्तानि फलानि च ||
ŚlōVā.CDS.194ab: तस्मात्तेष्वेव धर्मत्वम्, ध्र्माणीति च दर्शनात्
ŚlōVā.CDS.194cd: लिङ्गसंख्याविनिर्मुक्तो धर्मशब्दो निदर्शनम् ||
ŚlōVā.CDS.195ab: अन्तःकरणवृत्तौ वा वासनायां च चेतसः
ŚlōVā.CDS.195cd: पुद्गलेषु च पुण्येषु नृगुणेऽपूर्वजन्मनि ||
ŚlōVā.CDS.196ab: प्रयोगो धर्मशब्दस्य न दृष्टः न च साधनम्
ŚlōVā.CDS.196cd: पुरुषार्थस्य ते ज्ञातुं शक्यन्ते चोदनादिभिः ||
ŚlōVā.CDS.197ab: न च वस्त्वन्तरं शक्यमपूर्वं स्वर्गयागयोः
ŚlōVā.CDS.197cd: ज्ञातुं साधनभूतं वा साध्यं वा नाप्यतोऽन्यथा ||
ŚlōVā.CDS.198ab: श्रुतसाधनसाध्यत्वत्यागेनाश्रुतकल्पना
ŚlōVā.CDS.198cd: प्रसज्येतास्य ताद्रूप्ये व्यतिरेके त्वरूपता ||
ŚlōVā.CDS.199ab: तस्मात्फले प्रवृत्तस्य यागादेः शक्तिमात्रकम्
ŚlōVā.CDS.199cd: उत्पत्तौ वापि पश्वादेरपूर्वं न ततः पृथक् ||
ŚlōVā.CDS.200ab: शक्तयः सर्वभावानां भावशब्दैर्विशेषतः
ŚlōVā.CDS.200cd: नोपाख्यायन्त इत्येवं नापूर्वं धर्मशब्दता ||
ŚlōVā.CDS.201ab: पुरस्ताच्चोदनाशब्दो विधावेव व्यवस्थितः
ŚlōVā.CDS.201cd: न च तल्लक्षणा हिंसा प्रत्युदाहरणं कथम् ||
ŚlōVā.CDS.202ab: चोदनालक्षणो यश्च श्येनादिर् हि गम्यते
ŚlōVā.CDS.202cd: निषेधाभावतस्तस्य कथं ब्रूयादनर्थता ||
ŚlōVā.CDS.203ab: यद्यपि स्याद्विधिस्पृष्टे निषेधो नैव तादृशः
ŚlōVā.CDS.203cd: विज्ञायते ह्यनर्थत्वं षोडशिग्रहणादिवत् ||
ŚlōVā.CDS.204ab: चोदनालक्षणं चोक्त्वा निषिद्धत्वाद्विरुध्यते
ŚlōVā.CDS.204cd: श्येनादावुपदिष्टे च हिंसा हीति न युज्यते ||
ŚlōVā.CDS.205ab: हिंसा हि फलमेतेषां भिन्ना तेभ्यः स्वरूपतः
ŚlōVā.CDS.205cd: सा हि प्राणवियोगात्मा श्येनस्तत्रासिवत्पृथक् ||
ŚlōVā.CDS.206ab: उपदेशाभिधानं च नाविधेयेऽवकल्पते
ŚlōVā.CDS.206cd: श्येनादेरविधाने च कस्यान्यस्य विधेयता ||
ŚlōVā.CDS.207ab: सर्वत्रावस्थितो न्यायो भावनांशद्वये विधिः
ŚlōVā.CDS.207cd: स बाध्येत, इह ये चामी ज्योतिष्टोमादयो मताः ||
ŚlōVā.CDS.208ab: धर्मत्वेन न तेऽपि स्युर् हिंसासाधनका हि ते
ŚlōVā.CDS.208cd: न चाविधीयमानस्य फलतत्साधनाङ्गता ||
ŚlōVā.CDS.209ab: साधनत्वेन विहितं न चाविहितमुच्यते
ŚlōVā.CDS.209cd: साध्यत्वेन विधानं तु नैवेष्टं लोकवेदयोः ||
ŚlōVā.CDS.210ab: तेनैवमर्थशब्दस्य प्रयोजनमिहोच्यते
ŚlōVā.CDS.210cd: प्रवृत्तौ वा निवृत्तौ वा या शब्दश्रवणेन धीः ||
ŚlōVā.CDS.211ab: सा चोदनेति सामान्यं लक्षणं हृदये स्थितम्
ŚlōVā.CDS.211cd: प्रवर्तकगृहीतिस्तु स्यादुदाहरणार्थता ||
ŚlōVā.CDS.212ab: तात्पर्ये ह्यर्थशब्दस्य नेयं व्याख्योपपद्यते
ŚlōVā.CDS.212cd: अर्थग्रहणलभ्यं वा तत्प्रवर्तकभाषणम् ||
ŚlōVā.CDS.213ab: धर्मे प्रमाणभूतायास्तद्वा लक्षणमुक्तवान्
ŚlōVā.CDS.213cd: एवं सति विधिभ्यः स्याद्विधेयार्थावधारणम् ||
ŚlōVā.CDS.214ab: निषेधेभ्यो निषेध्यानामनर्थत्वेन निर्णयः
ŚlōVā.CDS.214cd: तेनार्थग्रहणेनोक्ता विधेयस्येह धर्मता ||
ŚlōVā.CDS.215ab: निषेध्यानामनर्थत्वमर्थसिद्धं न सूत्रितम्
ŚlōVā.CDS.215cd: तस्मादुभयमित्यत्र विधेयप्रतिषेध्ययोः ||
ŚlōVā.CDS.216ab: यागादिब्रह्महत्यादिवर्गयोः स्यान्निदर्शनम्
ŚlōVā.CDS.216cd: श्येनादीनां विधेयत्वादिष्टस्यापि च साधनात् ||
ŚlōVā.CDS.217ab: उपचारादनर्थत्वं फलद्वारेण वर्ण्यते
ŚlōVā.CDS.217cd: प्रतिषिद्धा हि सेत्यत्र स्फुटमेतत्करिष्यते ||
ŚlōVā.CDS.218ab: हिंसा हीति च यच्चापि ब्रूते नाभिचरेदिति
ŚlōVā.CDS.218cd: श्येनादीनां स्वरूपे तु नोत्तरग्रन्थसङ्गतिः ||
ŚlōVā.CDS.219ab: विहितत्वान्निषेधस्य प्रवृत्तिस्तेषु दुर्लभा
ŚlōVā.CDS.219cd: यदा तु चोदनाशब्दो विधावेव व्यवस्थितः ||
ŚlōVā.CDS.220ab: तदोभयादिको ग्रन्थः सध्यसाधनसंश्रितः
ŚlōVā.CDS.220cd: साध्यसाधनसम्बन्धे विधिना प्रतिपादिते ||
ŚlōVā.CDS.221ab: लक्ष्यमाणत्वमुभयोः, द्विविधं च फलं क्रतोः
ŚlōVā.CDS.221cd: स्वर्गादि प्राप्यते तत्र प्रतिषेधानतिक्रमात् ||
ŚlōVā.CDS.222ab: अतिक्रमेण हिंसादि, शास्त्रान्तरनिरीक्षया
ŚlōVā.CDS.222cd: फलांशे भावनायाश्च प्रत्ययो न विधायकः ||
ŚlōVā.CDS.223ab: वक्ष्यते, जैमिनिश्चाह तस्य लिप्सार्थलक्षणा
ŚlōVā.CDS.223cd: तेन सामान्यतः प्राप्तो विधिना न निवारितः ||
ŚlōVā.CDS.224ab: फलांशोपनिपातिन्या हिंसायाः प्रतिषेधकः
ŚlōVā.CDS.224cd: अनर्थप्राप्तिहेतुत्वं बोध्यते तत्र यद्यपि ||
ŚlōVā.CDS.225ab: श्येनस्वरूपं नानर्थस्तत्फलस्य त्वनर्थता
ŚlōVā.CDS.225cd: परस्तूभयमित्यादेः फलस्यापि विधेयताम् ||
ŚlōVā.CDS.226ab: भावनान्तर्गतत्वाद्वा मत्वानर्थत्वमाक्षिपत्
ŚlōVā.CDS.226cd: नैवेत्येतावता चास्य विधेयत्वनिराक्रिया ||
ŚlōVā.CDS.227ab: किं विधेयमिदानीं स्यादाह श्येनादयस्त्विति
ŚlōVā.CDS.227cd: प्रश्नापाकरणे चात्र तव्यो विधिविवक्षया ||
ŚlōVā.CDS.228ab: प्रयुक्तो न तु साध्येऽर्थे, द्वयेऽप्यनुपयोगतः
ŚlōVā.CDS.228cd: अनर्थस्यापि साध्यत्वमविधेयस्य हीष्यते ||
ŚlōVā.CDS.229ab: साध्यत्वरहिते चेष्टा विधेये नित्यमर्थता
ŚlōVā.CDS.229cd: शतुश्च लक्षणार्थत्वं तेषां चाप्युपदेशनम् ||
ŚlōVā.CDS.230ab: ब्रुवन्स्फुटीकरोतीष्टमुपदेशो हि नान्यथा
ŚlōVā.CDS.230cd: विधित्वमादिशब्दात्स्यादितिकर्तव्यतास्वपि ||
ŚlōVā.CDS.231ab: तस्मात्फलांशे या हिंसा वैदिकी सा निषिध्यते
ŚlōVā.CDS.231cd: अंशद्वये तु या नाम तन्निषेधाभिधायिनाम् ||
ŚlōVā.CDS.232ab: अविशेषेण यच्छास्त्रं शिरोवदिति चोत्तरम्
ŚlōVā.CDS.232cd: निषेधेनानवष्टब्धे विषये न ह्यनर्थता ||
ŚlōVā.CDS.233ab: प्रत्यक्षादेरशक्यत्वात्कल्प्यते निष्प्रमाणिका
ŚlōVā.CDS.233cd: न हि हिंसाद्यनुष्ठाने तदानीं दोषदर्शनम् ||
ŚlōVā.CDS.234ab: बाह्येऽपि विचिकित्सा तु शास्त्रादेवोपजायते
ŚlōVā.CDS.234cd: हिंस्यमानस्य दुःखित्वं दृश्यते यन्न तावता ||
ŚlōVā.CDS.235ab: कर्तुर्दुःखानुमानं स्यात्, तदानीं तद्विपर्ययः
ŚlōVā.CDS.235cd: विषयेऽस्याः फलं यादृक्प्रेत्य कर्तुस्तथाविधम् ||
ŚlōVā.CDS.236ab: हिंसा क्रियाविशेषत्वात्सूते शास्त्रोक्तदानवत्
ŚlōVā.CDS.236cd: य एवमाह, तस्यापि गुरुस्त्रीगमनादिभिः ||
ŚlōVā.CDS.237ab: सुरापानादिभिश्चापि विपक्षैर्व्यभिचारिता
ŚlōVā.CDS.237cd: विरुद्धता च, यादृग्घि दानैस्तादृक्फलं भवेत् ||
ŚlōVā.CDS.238ab: विधिगम्यफलावाप्तिः अदुःखात्मकता तथा
ŚlōVā.CDS.238cd: न च या सम्प्रदानस्य प्रीतिस्तादृक्फलं श्रुतम् ||
ŚlōVā.CDS.239ab: दातुस्तेन हि दृष्टान्तः साध्यहीनः प्रतीयते
ŚlōVā.CDS.239cd: सम्प्रदानं च दाने ते विषयः कर्म हिंसने ||
ŚlōVā.CDS.240ab: वैषम्यम्, सम्प्रदाने तु पक्षे त्वेतद्विरुद्धता
ŚlōVā.CDS.240cd: प्रीयते सम्प्रदानं हि देवतेति मतं तव ||
ŚlōVā.CDS.241ab: दृष्टान्ते कर्म दानं चेत्, तस्य कीदृक्फलं भवेत्
ŚlōVā.CDS.241cd: जपहोमादिदृष्टान्तात्परपीडादिवर्जनात् ||
ŚlōVā.CDS.242ab: चोदितत्वस्य हेतुत्वाद्विरुद्धाव्यभिचारिता
ŚlōVā.CDS.242cd: विहितप्रतिषिद्धत्वे मुक्त्वान्यन्न च कारणम् ||
ŚlōVā.CDS.243ab: धर्माधर्मावबोधस्य तेनायुक्तानुमानगीः
ŚlōVā.CDS.243cd: अनुग्रहाच्च धर्मत्वं पीडातश्चाप्यधर्मताम् ||
ŚlōVā.CDS.244ab: वदतो जपसीध्वादिपानादौ नोभयं भवेत्
ŚlōVā.CDS.244cd: क्रोशता हृदयेनापि गुरुदाराभिगामिनाम् ||
ŚlōVā.CDS.245ab: भूयान्धर्मः प्रसज्येत भूयसी ह्युपकारिता
ŚlōVā.CDS.245cd: अनुमानप्रधानस्य प्रतिषेधानपेक्षिणः ||
ŚlōVā.CDS.246ab: हृदयक्रोशनं कस्माद्दृष्टां पीडामपश्यतः
ŚlōVā.CDS.246cd: पीडातश्चाप्यधर्मत्वं तथा पीडामधर्मतः ||
ŚlōVā.CDS.247ab: अन्योन्याश्रयमाप्नोति विना शास्त्रेण साधयन्
ŚlōVā.CDS.247cd: एवमादावशास्त्रज्ञो म्लेच्छो नोद्विजते क्व चित् ||
ŚlōVā.CDS.248ab: तस्य नाधर्मयोगः स्यात्पूर्वोक्ता यदि कल्पना
ŚlōVā.CDS.248cd: तस्मादनुग्रहं पीडां तदभावमपास्य च ||
ŚlōVā.CDS.249ab: धर्माधर्मार्थिभिर्नित्यं मृग्यौ विधिनिषेधकौ
ŚlōVā.CDS.249cd: क्व चिदस्या निषिद्धत्वाच्छक्तिः शास्त्रेण बोधिता ||
ŚlōVā.CDS.250ab: प्रत्यवायनिमित्तत्वे विधिना नापगच्छति
ŚlōVā.CDS.250cd: शास्त्रेण न हि शक्तीनामावापोद्वापनक्रियाः ||
ŚlōVā.CDS.251ab: विद्यमाना हि कथ्यन्ते शक्तयो द्रव्यकर्मणाम्
ŚlōVā.CDS.251cd: तदेव चेदं कर्मेति शास्त्रमेवानुधावता ||
ŚlōVā.CDS.252ab: हिंसादीनामधर्मत्वं कथ्यते नानुमानतः
ŚlōVā.CDS.252cd: एवं ये निपुणं प्राहुस्तैरप्येतत्परीक्ष्यताम् ||
ŚlōVā.CDS.253ab: सुरापानादिभिः शूद्रः किं याति नरकं कृतैः
ŚlōVā.CDS.253cd: वैश्यस्तोमेन वा किं स्याद्विप्रराजन्ययोः फलम् ||
ŚlōVā.CDS.254ab: पञ्चम्यामिष्टिकरणान्मध्याह्ने चाग्निहोत्रतः
ŚlōVā.CDS.254cd: तस्माद्यद्यादृशं कर्म यत्फलोत्पत्तिशक्तिकम् ||
ŚlōVā.CDS.255ab: शास्त्रेण गम्यते तस्य तादृशस्यैव तत्फलम्
ŚlōVā.CDS.255cd: हिंसा चांशद्वयादन्या या तस्याः प्रतिषेधजम् ||
ŚlōVā.CDS.256ab: प्रत्यवायार्थताज्ञानम्, विधिनान्यत्र वार्यते
ŚlōVā.CDS.256cd: ज्ञानमेव च शक्तीनां नावापोद्वापनक्रियाः ||
ŚlōVā.CDS.257ab: ज्ञायन्ते शास्त्रतस्तास्तु क्रियाभेदव्यवस्थिताः
ŚlōVā.CDS.257cd: व्यवस्थाः शक्तिभेदानां दृष्टार्थेष्वपि कर्मसु ||
ŚlōVā.CDS.258ab: अभिन्नत्वेऽपि दृश्यन्ते भुजेः स्वस्थातुरेष्वपि
ŚlōVā.CDS.258cd: रूपाभेदेऽपि हिंसादेर्भेदोऽङ्गानङ्गकारितः ||
ŚlōVā.CDS.259ab: तथाप्येकफलत्वं चेत्क्रियात्वात्सर्वसङ्करः
ŚlōVā.CDS.259cd: यजित्वाद्यविशेषाच्च चित्रादिफलतुल्यता ||
ŚlōVā.CDS.260ab: भेदात्तत्र व्यवस्था चेदिहाप्येवं भविष्यति
ŚlōVā.CDS.260cd: विधीनां वापि सर्वेषां साक्षाद्व्यवहितोऽपि वा ||
ŚlōVā.CDS.261ab: पुरुषार्थः फलं तेन नानर्थोऽतः प्रतीयते
ŚlōVā.CDS.261cd: न चैषु श्रूयतेऽनर्थः, निषेधान्न च कल्प्यते ||
ŚlōVā.CDS.262ab: न च प्रकरणस्थत्वात्पुरुषार्थः फलं भवेत्
ŚlōVā.CDS.262cd: कर्मोपकारः कल्प्यस्तु दृष्टोऽदृष्टोऽथ वा पुनः ||
ŚlōVā.CDS.263ab: कल्पनावसरस्तत्र नानर्थस्यानपेक्षणात्
ŚlōVā.CDS.263cd: क्रत्वर्थश्चापि संस्कारः पशोर्नारादुपक्रिया ||
ŚlōVā.CDS.264ab: दृष्टैव त्ववदानानां निष्पत्तिः क्रत्वपेक्षिता
ŚlōVā.CDS.264cd: अभिचारेऽप्युपायस्था हिंसा नाधर्म उच्यते ||
ŚlōVā.CDS.265ab: तस्मादनङ्गभूतायां हिंसायामेतदुच्यते
ŚlōVā.CDS.265cd: उद्देशाच्च फलत्वेन श्येनादौ न विधीयते ||
ŚlōVā.CDS.266ab: भावनाविधिरप्येव फलांशाद्विनिवर्तते
ŚlōVā.CDS.266cd: अतः स्वतो न धर्मत्वं श्येनादेर्नाप्यधर्मता ||
ŚlōVā.CDS.267ab: फलानर्थानुबन्धित्वात्तद्द्वारेणोपचर्यते
ŚlōVā.CDS.267cd: निराकाङ्क्षस्य चैकेन श्येनस्य न फलद्वयम् ||
ŚlōVā.CDS.268ab: तस्मात्क्रियान्तरादेव हिंसातोऽनर्थ उच्यते
ŚlōVā.CDS.268cd: फलतोऽपि च यत्कर्म नानर्थेनानुबध्यते ||
ŚlōVā.CDS.269ab: केवलप्रीतिहेतुत्वात्तद्धर्मत्वेन हीष्यते
ŚlōVā.CDS.269cd: ननु चेष्टाभ्युपायत्वात् श्येनादेर्धर्मता भवेत् ||
ŚlōVā.CDS.270ab: फलं तावदधर्मोऽस्य श्येनादेः सम्प्रधार्यते
ŚlōVā.CDS.270cd: यदि येनेष्टसिद्धिः स्यादनुष्ठानानुबन्धिनी ||
ŚlōVā.CDS.271ab: तस्य धर्मत्वमुच्येत तत्ः श्येनादिवर्जनम्
ŚlōVā.CDS.271cd: यदा तु चोदनागम्यः कार्याकार्यानपेक्षया ||
ŚlōVā.CDS.272ab: धर्मः प्रीतिनिमित्तं स्यात्तदा श्येनेऽपि धर्मता
ŚlōVā.CDS.272cd: यदि त्वप्रीतिहेतुर्यः साक्षाद्व्यवहितोऽपि वा ||
ŚlōVā.CDS.273ab: सोऽधर्मश्चोदनार्थः स्यात्तदा श्येनेऽप्यधर्मता
ŚlōVā.CDS.273cd: यस्तु हिंसात्वसाधर्म्याद्बाह्यवच्चोदनास्वपि ||
ŚlōVā.CDS.274ab: वदेदनर्थहेतुत्वं तस्याप्यागमबाधनम्
ŚlōVā.CDS.274cd: तमनादृत्य यो ब्रूयाद्यागादेरप्यसौ वदेत् ||
ŚlōVā.CDS.275ab: स्वर्गादिसाधनाशक्तिं क्रियात्वाद्भोजनादिवत्
ŚlōVā.CDS.275cd: गीतामन्त्रार्थवादैर्या कल्प्यतेऽनर्थहेतुता ||
ŚlōVā.CDS.276ab: प्रत्यक्षश्रुतिबाध्यत्वात्सान्यार्थत्वेन नीयते
ŚlōVā.CDS.276cd: शिष्यान्प्रत्यविशिष्टत्वात्सूत्रवैदिकवाक्ययोः ||
ŚlōVā.CDS.277ab: अशक्तेश्चोभयोः साम्यान्न सूत्रेष्वित्यनुत्तरम्
ŚlōVā.CDS.277cd: प्रागुक्तपरिसंख्यायाः फलमेतत्प्रकाश्यते ||
ŚlōVā.CDS.278ab: सूत्रेषु ह्यनया युक्त्या गतिरेषापि युज्यते
ŚlōVā.CDS.278cd: तस्मादावर्तते सूत्रम्, तन्त्रं वा शक्तिभेदतः ||
ŚlōVā.CDS.279ab: एकदेशानुमानाद्वा द्वे सूत्रे परिकल्पिते
ŚlōVā.CDS.279cd: इतरेतरसामीप्यादेतावेव परस्परम् ||
ŚlōVā.CDS.280ab: कल्प्येते वाक्यशेषाय नान्यावयवकल्पना
ŚlōVā.CDS.280cd: विशिष्टार्थानुवादित्वादथ वेत्यपि भाषिते ||
ŚlōVā.CDS.281ab: वाक्यभेदः स एवेति संज्ञातन्त्रत्वमुत्तरम्
ŚlōVā.CDS.281cd: अर्थं वा प्रत्युपादानात्संज्ञालक्षणशब्दयोः ||
ŚlōVā.CDS.282ab: तन्त्रं लक्षणशब्दो वा वाच्यो धर्मार्थशब्दयोः
ŚlōVā.CDS.282cd: धर्मे सामान्यतः सिद्धे प्रमाणं कथ्यते यदा ||
ŚlōVā.CDS.283ab: वृत्तमेव तदार्थत्वं किमर्थं पुनरुच्यते
ŚlōVā.CDS.283cd: चोदनालक्षणत्वस्य धर्मं प्रति विधेयता ||
ŚlōVā.CDS.284ab: लभ्यतेऽर्थानुवादेन संशयो ह्यन्यथा भवेत्
ŚlōVā.CDS.284cd: तथा च येऽप्यनर्थस्य साधनत्वेन कल्पिताः ||
ŚlōVā.CDS.285ab: निषेधैस्तेऽपि धर्माः स्युश्चोदनालक्षणत्वतः
ŚlōVā.CDS.285cd: तस्मादर्थापरित्यागादेकार्थग्रहणं यथा ||
ŚlōVā.CDS.286ab: लभ्यते वचनव्यक्त्या सा स्यादर्थानुवादतः
ŚlōVā.CDS.286cd: विशेषणाद्विना चैतदर्थसामर्थ्यकारितम् ||
ŚlōVā.CDS.287ab: कथ्यते भाष्यकारेण फलं हिंसादिवर्जनम् ||


---------------------------------------------------------------------
[निमित्तसूत्र]

ŚlōVā.NMS.1ab: प्रतिज्ञाव्यतिरेकेण भाष्यकारेण यद्यपि
ŚlōVā.NMS.1cd: वक्ष्यमाणा स्वपक्षस्य युक्तिः पूर्वं निदर्शिता ||
ŚlōVā.NMS.2ab: प्रतिज्ञामात्रमित्येतज्जैमिनेर्मतमुच्यते
ŚlōVā.NMS.2cd: वृत्तिकारोऽधिकं वापि भूतादि द्वारमब्रवीत् ||


---------------------------------------------------------------------
[प्रत्यक्षसूत्र]

ŚlōVā.PAS.1ab: वर्ण्यते सूत्रभेदेन येन प्रत्यक्षलक्षणम्
ŚlōVā.PAS.1cd: तेन सूत्रस्य सम्बन्धो वाच्यः पूर्वप्रतिज्ञया ||
ŚlōVā.PAS.2ab: लक्षणस्याभिधानं तु केनांशेनोपयुज्यते
ŚlōVā.PAS.2cd: किमर्थं चानुमानादेर्लक्षणं नात्र कथ्यते ||
ŚlōVā.PAS.3ab: न तावदप्रमाणत्वं तेषां नाप्यक्षबुद्धिषु
ŚlōVā.PAS.3cd: शक्यतेऽन्तर्गतिर्वक्तुं न च लक्षणतुल्यता ||
ŚlōVā.PAS.4ab: न चापि सिद्धिरेषां स्यादर्थात्प्रत्यक्षलक्षणात्
ŚlōVā.PAS.4cd: न हि तत्पूर्वकं सर्वं प्रमाणमिति निश्चितम् ||
ŚlōVā.PAS.5ab: प्रत्यक्षलक्षणोक्तिश्च नानुमानादिलक्षणात्
ŚlōVā.PAS.5cd: विना न सिध्यतीत्येवमर्थाक्षेपो न युज्यते ||
ŚlōVā.PAS.6ab: तदेतत्पूर्वकत्वे धीर्न च तल्लक्षणाद्भवेत्
ŚlōVā.PAS.6cd: तदुक्तेर्वानुमानादि किं न स्यात्तदपूर्वकम् ||
ŚlōVā.PAS.7ab: न च लक्षणभेदस्य स्वरूपे यत्तयोरपि
ŚlōVā.PAS.7cd: प्रत्यक्षलक्षणादेषां कथञ् चिदवधारणा ||
ŚlōVā.PAS.8ab: प्रसिद्धत्वादवाच्यत्वं प्रत्यक्षेऽपि प्रसज्यते
ŚlōVā.PAS.8cd: तेनान्यपरिसंख्यार्थं सूत्रं मूढेन वोच्यते ||
ŚlōVā.PAS.9ab: न त्वेकं लक्षयेदेषु बुद्धिपूर्वं कथञ् चन
ŚlōVā.PAS.9cd: सम्भवत्येकवाक्यत्वे वाक्यभेदश्च नेष्यते ||
ŚlōVā.PAS.10ab: न चाप्येतेन सूत्रेण प्रत्यक्षं लक्ष्यते स्फुटम्
ŚlōVā.PAS.10cd: तदाभासेऽपि तुल्यत्वात्, स्वप्नज्ञानैकवर्जनात् ||
ŚlōVā.PAS.11ab: तद्धीन्द्रियार्थसम्बन्धव्यापारेण विना भवेत्
ŚlōVā.PAS.11cd: केन चित्सम्प्रयोगे तु भ्रान्त्यादि स्यान्नियोगतः ||
ŚlōVā.PAS.12ab: ग्राह्येणान्येन वेत्येतत्कृतं नैव विशेषणम्
ŚlōVā.PAS.12cd: सम्प्रयोगस्य येन स्याद्विशेषो वक्ष्यमाणवत् ||
ŚlōVā.PAS.13ab: असामर्थ्य च मत्वास्य वृत्तिकारेण लक्षणे
ŚlōVā.PAS.13cd: तत्सम्प्रयोग इत्येवं पाठान्तरमृदाहृतम् ||
ŚlōVā.PAS.14ab: तेनान्येनापि संयोगे चक्षुरादेर्यदुत्थितम्
ŚlōVā.PAS.14cd: विषयान्तरविज्ञानं तत्प्रत्यक्षं प्रसज्यते ||
ŚlōVā.PAS.15ab: सत्सम्प्रयोगनिर्देशो व्यर्थश्चेद्, एतदेव हि
ŚlōVā.PAS.15cd: प्रतिपाद्यं परस्यापि लक्षणासिद्धिरेव च ||
ŚlōVā.PAS.16ab: स्वप्नादीनां निवृत्तिर्वा फलं तस्य भविष्यति
ŚlōVā.PAS.16cd: तस्माद्विध्यनुवादित्वं नानुक्ते लक्षणे भवेत् ||
ŚlōVā.PAS.17ab: तेन नैषा वचोव्यक्तिर्यत्सतीन्द्रियसङ्गमे
ŚlōVā.PAS.17cd: विज्ञानं जायते तस्य प्रत्यक्षत्वं प्रतीयताम् ||
ŚlōVā.PAS.18ab: प्रत्यक्षं यज्जने सिद्धं तस्यैवन्धर्मकत्वतः
ŚlōVā.PAS.18cd: विद्यमानोपलम्भत्वं तेन धर्मे निमित्तता ||
ŚlōVā.PAS.19ab: एवंलक्षणत्वं च न स्वरूपविवक्षया
ŚlōVā.PAS.19cd: एवंलिङ्गकमित्येतद्भाष्यकारेण वर्ण्यते ||
ŚlōVā.PAS.20ab: यतोऽस्ति तत्र धर्मोऽयं विद्यमानोपलम्भनम्
ŚlōVā.PAS.20cd: तस्मात्तेन प्रसिद्धेन गम्यतामनिमित्तता ||
ŚlōVā.PAS.21ab: प्रत्यक्षत्वमदो हेतुः शेषं हेतुप्रसिद्धये
ŚlōVā.PAS.21cd: अस्मादादौ प्रसिद्धत्वाद्योग्यर्थमभिधीयते ||
ŚlōVā.PAS.22ab: प्रकृतेन च सम्बन्धः शेषाप्रामाण्यदर्शनात्
ŚlōVā.PAS.22cd: तदप्रामाण्यसिद्धिश्च सम्बन्धादेरनीक्षणात् ||
ŚlōVā.PAS.23ab: शक्यमन्याप्रमाणत्वमिति सूत्रैर्न पठ्यते
ŚlōVā.PAS.23cd: न च पर्यनुयोगोऽत्र लक्षणानुपयोगतः ||
ŚlōVā.PAS.24ab: न च न्यूनातिरेकादिप्रसङ्गो लक्षणं प्रति
ŚlōVā.PAS.24cd: सर्वथा लोकसिद्धत्वाद्धर्मोऽयं तावदिष्यते ||
ŚlōVā.PAS.25ab: ततश्च मृगतृष्णादि न प्रत्यक्षं प्रसज्यते
ŚlōVā.PAS.25cd: अनिमित्तप्रसङ्गस्तु तस्यापि न निवार्यते ||
ŚlōVā.PAS.26ab: अतीतानागतेऽप्यर्थे सूक्ष्मे व्यवहितेऽपि च
ŚlōVā.PAS.26cd: प्रत्यक्षं योगिनामिष्टं कैश्चिन्मुक्तात्मनामपि ||
ŚlōVā.PAS.27ab: विद्यमानोपलम्भत्वमसिद्धं तत्र तान्प्रति
ŚlōVā.PAS.27cd: भविष्यत्त्वस्य वा हेतोर्तद्ग्राह्यैर्व्यभिचारिता ||
ŚlōVā.PAS.28ab: मा भूतामिति तेनाह लोकसिद्धं सदित्ययम्
ŚlōVā.PAS.28cd: न लोकव्यतिरिक्तं हि प्रत्यक्षं योगिनामपि ||
ŚlōVā.PAS.29ab: प्रत्यक्षत्वेन तस्यापि विद्यमानोपलम्भनम्
ŚlōVā.PAS.29cd: सत्सम्प्रयोगजत्वं वाप्यस्मत्प्रत्यक्षवद्भवेत् ||
ŚlōVā.PAS.30ab: तेषामवर्तमानेऽर्थे वा नामोत्पद्यते मतिः
ŚlōVā.PAS.30cd: प्रत्यक्षं सा ततस्त्वेव नाभिलाषस्मृतादिवत् ||
ŚlōVā.PAS.31ab: लोके चाप्यप्रसिद्धत्वात्प्रत्यक्षत्वप्रमाणतः
ŚlōVā.PAS.31cd: प्रतिभावद्द्वयासत्त्वं सदित्येतेन कथ्यते ||
ŚlōVā.PAS.32ab: लौकिकी प्रतिभा यद्वत्प्रत्यक्षाद्यनपेक्षिणी
ŚlōVā.PAS.32cd: न निश्चयाय पर्याप्ता तथा स्याद्योगिनामपि ||
ŚlōVā.PAS.33ab: अविद्यमानसंयोगात्स्याच्चेत्प्रत्यक्षधीः क्व चित्
ŚlōVā.PAS.33cd: भविष्यत्यपि धर्मे स्याच्छक्तेत्याह सदित्ययम् ||
ŚlōVā.PAS.34ab: प्रत्यक्षः प्रागनुष्ठानान्न धर्मोऽनुष्ठितोऽपि वा
ŚlōVā.PAS.34cd: फलसाधनरूपेण तदानीं येन नास्त्यसौ ||
ŚlōVā.PAS.35ab: अस्मत्प्रत्यक्षवच्चापि विद्यमानोपलम्भनम्
ŚlōVā.PAS.35cd: प्रत्यक्षं ध्यायिनां धर्मे प्रत्यक्षत्वाच्च नेष्यते ||
ŚlōVā.PAS.36ab: अविद्यमानसंयोगात्प्रत्यक्षत्वनिराकृतिः
ŚlōVā.PAS.36cd: योगिनां केन लभ्येत नेष्टं सद्ग्रहणं यदि ||
ŚlōVā.PAS.37ab: सप्तम्यापि तु लभ्येत सदर्थः, कल्पना पुनः
ŚlōVā.PAS.37cd: परेषां वारणीयेति यत्नो जैमिनिना कृतः ||
ŚlōVā.PAS.38ab: सम्यगर्थे च संशब्दो दुष्प्रयोगनिवारणः
ŚlōVā.PAS.38cd: प्रयोग इन्द्रियाणां च व्यापारोऽर्थेषु कथ्यते ||
ŚlōVā.PAS.39ab: दुष्टत्वाच्छुक्तिकायोगो वार्यते, रजतेक्षणात्
ŚlōVā.PAS.39cd: एवं सत्यनुवादत्वं लक्षणस्यापि सम्भवेत् ||
ŚlōVā.PAS.40ab: ततश्चाप्राप्यकारित्वाद्यद्बौद्धैः श्रोत्रचक्षुषोः
ŚlōVā.PAS.40cd: लक्षणाव्याप्तिसिद्ध्यर्थं संयोगो नेति कीर्त्यते ||
ŚlōVā.PAS.41ab: प्राप्यग्रहणपक्षे हि सान्तराग्रहणं किल
ŚlōVā.PAS.41cd: अधिष्टानाधिकश्चार्थो न गृह्येत त्वगादिवत् ||
ŚlōVā.PAS.42ab: व्यापारमात्रवाचित्वादविरुद्धं तदत्र नः
ŚlōVā.PAS.42cd: यदि वार्थार्जवस्थानं सम्प्रयोगोऽत्र वर्ण्यते ||
ŚlōVā.PAS.43ab: योग्यतालक्षणो वाच्यः संयोगः कार्यलक्षितः
ŚlōVā.PAS.43cd: सांख्यादीन्वा विनिर्जित्य प्राप्तिपक्षोऽत्र दूष्यताम् ||
ŚlōVā.PAS.44ab: तयोश्च प्राप्यकारित्वमिन्द्रियत्वात्त्वगादिवत्
ŚlōVā.PAS.44cd: के चित्तयोः शरीराच्च बहिर्वृत्तिं प्रचक्षते ||
ŚlōVā.PAS.45ab: चिकित्सादिप्रयोगश्च योऽधिष्ठाने प्रयुज्यते
ŚlōVā.PAS.45cd: सोऽपि तस्यैव संस्कार आधेयस्योपकारकः ||
ŚlōVā.PAS.46ab: तद्देशश्चापि संस्कारः सर्वव्याप्त्यर्थ उच्यते
ŚlōVā.PAS.46cd: चक्षुराद्युपकारश्च पादादावपि दृश्यते ||
ŚlōVā.PAS.47ab: तस्मान्नैकान्ततः शक्यं संस्कारात्तत्र वर्तनम्
ŚlōVā.PAS.47cd: बहिर्वृत्तिस्तयोश्चेष्टा पृथ्वग्रा सन्ततापि च ||
ŚlōVā.PAS.48ab: अधिष्ठानाधिकं तेन गृह्यते यत्र यादृशम्
ŚlōVā.PAS.48cd: पृथुत्वं वृत्तिभागे स्याद्, दूरेऽपि ग्रहणं तथा ||
ŚlōVā.PAS.49ab: दीपप्रभा यथा तस्मिन्विनश्यति विनश्यति
ŚlōVā.PAS.49cd: तथा बहिर्गताप्येषा मूलच्छेदाद्विनश्यति ||
ŚlōVā.PAS.50ab: अधिष्ठानपिधाने तु सत्यप्युच्छिन्नयत्नया
ŚlōVā.PAS.50cd: तयार्थोऽनुपनीतत्वादात्मना नानुभूयते ||
ŚlōVā.PAS.51ab: विच्छिन्न इति बुद्धिः स्यादधिष्ठानमपेक्ष्य च
ŚlōVā.PAS.51cd: शब्दे त्वाधिक्यविच्छेदौ भ्रान्त्यैवोक्तावसम्भवात् ||
ŚlōVā.PAS.52ab: पुरुषेन्द्रियशब्दौ च व्यवधानेन कल्पितौ
ŚlōVā.PAS.52cd: पुरुषो लौकिको वा स्याद्यो वास्मिन्साधयिष्यते ||
ŚlōVā.PAS.53ab: विक्रिया ज्ञानरूपास्य न नित्यत्वे विरोत्स्यते
ŚlōVā.PAS.53cd: बुद्धिजन्मेति चाप्याह जायमानप्रमाणताम् ||
ŚlōVā.PAS.54ab: व्यापारः कारकाणां हि दृष्टो जन्मातिरेकतः
ŚlōVā.PAS.54cd: प्रमाणेऽपि तथा मा भूदिति जन्म विवक्ष्यते ||
ŚlōVā.PAS.55ab: न हि तत्क्षणमप्यास्ते, जायते वाप्रमात्मकम्
ŚlōVā.PAS.55cd: येनार्थग्रहणे पश्चाद्व्याप्रियेतेन्द्रियादिवत् ||
ŚlōVā.PAS.56ab: तेन जन्मैव विषये बुद्धेर्व्यापार इष्यते
ŚlōVā.PAS.56cd: तदेव च प्रमारूपं तद्वती करणं च धीः ||
ŚlōVā.PAS.57ab: जन्म चाव्यतिरेकेण भाष्यकारेण वर्णितम्
ŚlōVā.PAS.57cd: तच्च भूतभविष्यत्त्वात्कृतं बुद्धेर्विशेषणम् ||
ŚlōVā.PAS.58ab: यदाप्यौलूक्यसिद्धान्तात्समवायस्य जन्मता
ŚlōVā.PAS.58cd: बुद्धिस्तत्रेन्द्रियाधीना तेन प्रत्यक्षमश्नुते ||
ŚlōVā.PAS.59ab: प्रमाणफलभावश्च ययेष्टं परिकल्प्यताम्
ŚlōVā.PAS.59cd: सर्वथाप्यनिमित्तत्वं विद्यमानोपलम्भनात् ||
ŚlōVā.PAS.60ab: यद्वेन्द्रियं प्रमाणं स्यात्तस्य वार्थेन सङ्गतिः
ŚlōVā.PAS.60cd: मनसो वेन्द्रियैर्योग आत्मना सर्व एव वा ||
ŚlōVā.PAS.61ab: तदा ज्ञानं फलम्, तत्र व्यापाराच्च प्रमाणता
ŚlōVā.PAS.61cd: व्यापारो न यदा तेषां तदा नोत्पद्यते फलम् ||
ŚlōVā.PAS.62ab: न च सर्वात्मनाक्षेण सम्बन्धोऽर्थस्य विद्यते
ŚlōVā.PAS.62cd: येन सर्वार्थबोधः स्यात्तत्प्रमाणाभिधायिनाम् ||
ŚlōVā.PAS.63ab: प्राप्तिमात्रं हि सम्बन्धो नेन्द्रियस्याभ्युपेयते
ŚlōVā.PAS.63cd: मा भूत्कारणमात्रेण त्वचा रूपावधारणम् ||
ŚlōVā.PAS.64ab: यथा प्रमाणनिष्पत्तौ योग्यत्वादिन्द्रियार्थयोः
ŚlōVā.PAS.64cd: नियता सङ्गतिर् हेतुः फलेऽप्येवं भविष्यति ||
ŚlōVā.PAS.65ab: योगस्य द्व्याश्रयत्वेऽपि भवत्यन्यतराश्रयः
ŚlōVā.PAS.65cd: व्यपदेशः, अथ वाप्यक्षं तत्रासाधारणं भवेत् ||
ŚlōVā.PAS.66ab: संयोगे त्वात्ममनसोः स्याच्चेद्विषयभिन्नता
ŚlōVā.PAS.66cd: प्रमाणफलयोः, नासौ, अर्थे हि व्यापृतं द्वयम् ||
ŚlōVā.PAS.67ab: अथाप्याश्रय इष्टस्ते न योगाद्विषयान्तरम्
ŚlōVā.PAS.67cd: आत्मस्थत्वेन विज्ञानं न भिन्नविषयं ततः ||
ŚlōVā.PAS.68ab: प्रकृष्टसाधनत्वाच्च प्रत्यासत्तेः स एव नः
ŚlōVā.PAS.68cd: करणं तेन नान्यत्र कारके स्यात्प्रमाणता ||
ŚlōVā.PAS.69ab: प्रमाणे सर्वसंयोगे दोषो नैकोऽपि विद्यते
ŚlōVā.PAS.69cd: प्रमाणं त्विन्द्रियं यस्य तस्यैको विषयः स्फुटः ||
ŚlōVā.PAS.70ab: प्रमाणफलते बुद्ध्योर्विशेषणविशेष्ययोः
ŚlōVā.PAS.70cd: यदा तदापि पूर्वोक्ता भिन्नार्थत्वनिराक्रिया ||
ŚlōVā.PAS.71ab: विशेषणे तु बोद्धव्ये यदालोचनमात्रकम्
ŚlōVā.PAS.71cd: प्रसूते निश्चयं पश्चात्तस्य प्रामाण्यकल्पना ||
ŚlōVā.PAS.72ab: निश्चयस्तु फलं तत्र, नासावालोचिते तदा
ŚlōVā.PAS.72cd: तदा नैव प्रमाणत्वं स्यादर्थानवधारणात् ||
ŚlōVā.PAS.73ab: हानादिबुद्धिफलता प्रमाणं चेद्विशेष्यधीः
ŚlōVā.PAS.73cd: उपकारादिसंस्मृत्या व्यवायश्चेत्, इयं फलम् ||
ŚlōVā.PAS.74ab: विषयैकत्वमिच्छंस्तु यः प्रमाणं फलं वदेत्
ŚlōVā.PAS.74cd: साध्यसाधनयोर्भेदो लौकिकस्तेन बाधितः ||
ŚlōVā.PAS.75ab: छेदने खदिरप्राप्ते पलाशे न च्छिदा यथा
ŚlōVā.PAS.75cd: तथैव परशोर्लोके च्छिदया सह नैकता ||
ŚlōVā.PAS.76ab: भवते भेदहानेन रुचिता विषयैकता
ŚlōVā.PAS.76cd: तत्त्यागेन परेभ्यस्तु भेदो रुचिमुपागतः ||
ŚlōVā.PAS.77ab: करणत्वोपचारस्तु फले चेत्कल्प्यते त्वया
ŚlōVā.PAS.77cd: कथञ् चिद्विषयैकत्वं परैर्वा किं न कल्प्यते ||
ŚlōVā.PAS.78ab: परिच्छेदफलत्वेन वृत्तस्यानन्तरस्य नः
ŚlōVā.PAS.78cd: प्रमाणत्वं भवेज्ज्ञाने प्रमाणे तु परं फलम् ||
ŚlōVā.PAS.79ab: स्वसंवित्तिफलत्वं तु तन्निषेधान्न युज्यते
ŚlōVā.PAS.79cd: प्रमाणे विषयाकारे भिन्नार्थत्वान्न युज्यते ||
ŚlōVā.PAS.80ab: स्वाकारश्च स्वसंवित्तिं मुक्त्वा नान्यः प्रतीयते
ŚlōVā.PAS.80cd: प्रामाण्यं यस्य कल्प्येत स्वसंवित्तिफलं प्रति ||
ŚlōVā.PAS.81ab: स्वाकारस्य परिच्छेदो न चाकारान्तराद्विना
ŚlōVā.PAS.81cd: तस्याप्येवं तथा च स्यान्नाकारान्तः कदा चन ||
ŚlōVā.PAS.82ab: न चासञ्चेतितः सत्तां स्वाकारः प्रतिपद्यते
ŚlōVā.PAS.82cd: ग्राह्ये च विषयाकारे ग्राहकोऽन्यो न लभ्यते ||
ŚlōVā.PAS.83ab: मनसस्त्विन्द्रियत्वेन प्रत्यक्षा धीः सुखादिषु
ŚlōVā.PAS.83cd: मनसा सम्प्रयुक्तो हि तान्यात्मा प्रतिपद्यते ||
ŚlōVā.PAS.84ab: सम्बद्धं वर्तमानं च ग्रह्यते चक्षुरादिना
ŚlōVā.PAS.84cd: सामान्यं वा विशेषो वा ग्राह्यं नातोऽत्र कल्प्यते ||
ŚlōVā.PAS.85ab: लक्षणं यच्च यैरुक्तं प्रत्यक्षे लौकिके सति
ŚlōVā.PAS.85cd: विद्यमानोपलम्भीत्वात्सर्वस्यैवानिमित्तता ||
ŚlōVā.PAS.86ab: निर्विकल्पकपक्षे तु सुतरामनिमित्तता
ŚlōVā.PAS.86cd: साध्यसाधनसम्बन्धो नाविकल्प्य हि गृह्यते ||
ŚlōVā.PAS.87ab: कथं प्रत्यक्षपूर्वत्वमनुमानादि नो भवेत्
ŚlōVā.PAS.87cd: यदा स्मृत्यसमर्थत्वान्निर्विकल्पेन्द्रियस्य धीः ||
ŚlōVā.PAS.88ab: न चाविकल्प्य लिङ्गस्य लिङ्गिसम्बन्धयोस्तथा
ŚlōVā.PAS.88cd: गृहीतिः उपमानेऽपि सादृश्यग्रहणात्स्मृतेः ||
ŚlōVā.PAS.89ab: अर्थापत्तिः पुनः प्रायो नान्यदृष्टेऽर्थ इष्यते
ŚlōVā.PAS.89cd: प्रवर्तते च यं दृष्ट्वा सोऽप्यर्थः सविकल्पकः ||
ŚlōVā.PAS.90ab: यत्र चानुमितं लिङ्गं सूर्यगत्यादि लिङ्गि च
ŚlōVā.PAS.90cd: तत्र प्रत्यक्षपूर्वत्वं कथमध्यवसीयते ||
ŚlōVā.PAS.91ab: प्रत्यक्षावगते चार्थे कुतस्तेषां प्रमाणता
ŚlōVā.PAS.91cd: तैर्यदा स प्रतीयेत तदा नाक्षस्य गोचरः ||
ŚlōVā.PAS.92ab: अथ कस्य चिदर्थस्य ज्ञानात्तत्पूर्वता भवेत्
ŚlōVā.PAS.92cd: तदार्थस्य भविष्यत्त्वं न स्यादज्ञानकारणम् ||
ŚlōVā.PAS.93ab: वर्तमाने हि कस्मिंश्चिद्विज्ञातेऽर्थेऽक्षबुद्धिभिः
ŚlōVā.PAS.93cd: लिङ्गादविद्यमानोऽपि धर्मो गम्येत तैस्तदा ||
ŚlōVā.PAS.94ab: प्रत्यक्षेण गृहीत्वा च वर्णान्वेदेऽपि गृह्यते
ŚlōVā.PAS.94cd: प्रमेयमिति सोऽपि स्यात्तत्पूर्वत्वादकारणम् ||
ŚlōVā.PAS.95ab: के चित्तत्पूर्वकत्वं तु हेतुर्नैवेति मन्वते
ŚlōVā.PAS.95cd: तत्पूर्वकत्वाद्यत्तावत्प्रामाण्यं तदसम्भवः ||
ŚlōVā.PAS.96ab: प्रत्यक्षेण गृहीत्वा च, लिङ्गाद्यन्यतमं ध्रुवम्
ŚlōVā.PAS.96cd: प्रवृत्तिरनुमानादेर्न च धर्मेऽस्ति तादृशम् ||
ŚlōVā.PAS.97ab: अनुमानानुमानादेर्न चाप्यस्तीह सम्भवः
ŚlōVā.PAS.97cd: सम्बन्धलिङ्गिलिङ्गानां पूर्वसिद्धेरसम्भवात् ||
ŚlōVā.PAS.98ab: सत्ता च नानुमानेन कस्य चित्प्रतिपद्यते
ŚlōVā.PAS.98cd: धर्मेणान्यद्विशेष्यं चेत्, पक्षोऽसिद्धविशेषणः ||
ŚlōVā.PAS.99ab: तस्माददृष्टपूर्वत्वात्केन चिद्वस्तुना सह
ŚlōVā.PAS.99cd: धर्मस्य नानुमेयत्वमसाधारणवस्तुवत् ||
ŚlōVā.PAS.100ab: अदृष्टसदृशत्वाच्च स्व्यं चानुपलम्भनात्
ŚlōVā.PAS.100cd: धर्मस्य नोपमेयत्वमसाधारणवद्भवेत् ||
ŚlōVā.PAS.101ab: नन्वर्थापत्तिरेवं स्याज्जगद्वैचित्र्यदर्शनात्
ŚlōVā.PAS.101cd: सुखिदुःखादिभेदो हि नादृष्टात्कारणादृते ||
ŚlōVā.PAS.102ab: दृष्टस्य व्यभिचारित्वात्तदभावेऽपि सम्भवात्
ŚlōVā.PAS.102cd: सेवाव्ययनतुल्यत्वे दृष्टा च फलभिन्नता ||
ŚlōVā.PAS.103ab: स्यादेवं यदि शक्येत स्वाभाविकनिवारणा
ŚlōVā.PAS.103cd: कर्मशक्तेश्च वैचित्र्ये हेतुरन्यो भवेद्यदि ||
ŚlōVā.PAS.104ab: यथा च फलवैचित्र्ये कर्मणां शक्तता स्वतः
ŚlōVā.PAS.104cd: तथा च चित्रता लोके स्वभावादुपपत्स्यते ||
ŚlōVā.PAS.105ab: अधर्मे धर्मरूपे वा ह्यविभक्ते फलं प्रति
ŚlōVā.PAS.105cd: किमप्यस्तीति विज्ञानं नराणां क्वोपयुज्यते ||
ŚlōVā.PAS.106ab: किं नु यागादितो दुखं हिंसादेः किं सुखोद्भवः
ŚlōVā.PAS.106cd: स्वर्गपुत्रादिभेदश्च कीदृशात्कर्मभेदतः ||
ŚlōVā.PAS.107ab: इति यावदविज्ञानं तावन्नैव प्रवर्तते
ŚlōVā.PAS.107cd: प्रवृत्त्यङ्गं च यज्ज्ञानं तस्य मूलं प्रतीक्ष्यते ||
ŚlōVā.PAS.108ab: तस्मात्सिद्धेऽपि सामान्ये विशेषो नागमादृते
ŚlōVā.PAS.108cd: विशेषस्य तु जिज्ञासा सूत्रकारेण सूत्रिता ||
ŚlōVā.PAS.109ab: गम्यमाने विशेषे च तदन्तर्भावकारितः
ŚlōVā.PAS.109cd: सामान्यप्रत्ययोऽपि स्याच्छास्त्रादेवेत्यकारणम् ||
ŚlōVā.PAS.110ab: यथार्थापत्तिरेवं च नानुमानोपमेष्यते
ŚlōVā.PAS.110cd: शास्त्रं चेत्तदपेक्षेत तस्यैव स्यात्प्रमाणता ||
ŚlōVā.PAS.111ab: प्रत्यक्षाग्रहणं यत्तु लिङ्गादेरविकल्पनात्
ŚlōVā.PAS.111cd: तन्न, इष्टत्वाद्विकल्पस्याप्यर्थरूपोपकारिणः ||
ŚlōVā.PAS.112ab: अस्ति ह्यालोचना ज्ञानं प्रथमं निर्विकल्पकम्
ŚlōVā.PAS.112cd: बालमूकादिविज्ञानसदृशं शुद्धवस्तुजम् ||
ŚlōVā.PAS.113ab: न विशेषो न सामान्यं तदानीमनुभूयते
ŚlōVā.PAS.113cd: तयोराधारभूता तु, व्यक्तिरेवावसीयते ||
ŚlōVā.PAS.114ab: महासामान्यमन्यैस्तु द्रव्यं सदिति चोच्यते
ŚlōVā.PAS.114cd: सामान्यविषयत्वं च प्रत्यक्षस्यैवमाश्रितम् ||
ŚlōVā.PAS.115ab: विशेषास्तु प्रतीयन्ते सविकल्पकबुद्धिभिः
ŚlōVā.PAS.115cd: ते च के चित्प्रतिद्रव्यं के चिद्बहुषु संश्रिताः ||
ŚlōVā.PAS.116ab: तानकल्पयदुत्पन्नं व्यावृत्तानुगतात्मना
ŚlōVā.PAS.116cd: गव्यश्वे चोपजातं तु प्रत्यक्षं न विशिष्यते ||
ŚlōVā.PAS.117ab: तदयुक्तम्, प्रतिद्रव्यं भिन्नरूपोपलम्भनात्
ŚlōVā.PAS.117cd: न ह्याख्यातुमशक्यत्वाद्भेदो नास्तीति गम्यते ||
ŚlōVā.PAS.118ab: निर्विकल्पकबोधेऽपि द्व्यात्मकस्यापि वस्तुनः
ŚlōVā.PAS.118cd: ग्रहणम्, लक्षणाख्येयं ज्ञात्रा शुद्धं तु गृह्यते ||
ŚlōVā.PAS.119ab: न चासाधारणत्वेन परव्यावृत्त्यकल्पनात्
ŚlōVā.PAS.119cd: विशेषानुगमाक्.ल्प्तेः सामान्यमिति नापि तत् ||
ŚlōVā.PAS.120ab: ततः परं पुनर्वस्तुधर्मैर्जात्यादिभिर्यया
ŚlōVā.PAS.120cd: बुद्ध्यावसीयते सापि प्रत्यक्षत्वेन सम्मता ||
ŚlōVā.PAS.121ab: करणं चेन्द्रियं बुद्धेर्न तत्र ज्ञानमाहितम्
ŚlōVā.PAS.121cd: ततः स्मृत्यसमर्थत्वाद्विकल्पोऽतो न वार्यते ||
ŚlōVā.PAS.122ab: आत्मन्येव स्थितं ज्ञानम्, स हि बोद्धात्र गम्यते
ŚlōVā.PAS.122cd: स्मरणे चास्य सामर्थ्यं सन्धानादौ च विद्यते ||
ŚlōVā.PAS.123ab: तेनेन्द्रियार्थसम्बन्धे विच्यमाने स्मरन्नपि
ŚlōVā.PAS.123cd: विकल्पयन्स्वधर्मेण वस्तु प्रत्यक्षवान्नरः ||
ŚlōVā.PAS.124ab: तच्चैतदिन्द्रियाधीनमिति तैर्व्यपदिश्यते
ŚlōVā.PAS.124cd: तदसम्बन्धजातं तु नैव प्रत्यक्षमिष्यते ||
ŚlōVā.PAS.125ab: पुनः पुनर्विकल्पेऽपि सती जातिः प्रतीयते
ŚlōVā.PAS.125cd: तत्सम्बन्धानुसारेण सर्वं प्रत्यक्षमिष्यते ||
ŚlōVā.PAS.126ab: न हि प्रविष्टमात्राणामुष्णाद्गर्भगृहादिषु
ŚlōVā.PAS.126cd: अर्था न प्रतिभान्तीति गृह्यन्ते नेन्द्रियैः पुनः ||
ŚlōVā.PAS.127ab: यथा त्वाभासमात्रेण पूर्वं ज्ञात्वा स्वरूपतः
ŚlōVā.PAS.127cd: पश्चात्तत्रावबुध्यन्ते तथा जात्यादिधर्मतः ||
ŚlōVā.PAS.128ab: यदि त्वालोच्य संमील्य नेत्रे कश्चिद्विकल्पयेत्
ŚlōVā.PAS.128cd: न स्यात्प्रत्यक्षता तस्य सम्बन्धाननुसारतः ||
ŚlōVā.PAS.129ab: असम्बद्धविकल्पेऽपि तुल्यमात्मादि कारणम्
ŚlōVā.PAS.129cd: तेनासाधारणत्वं स्यादत्राक्षस्यैव कल्पने ||
ŚlōVā.PAS.130ab: निर्विकल्पकबोधेऽपि नाक्षं केवलकारणम्
ŚlōVā.PAS.130cd: तत्पारम्पर्यजाते वा रूढिः स्यात्पङ्कजादिवत् ||
ŚlōVā.PAS.131ab: अनिमित्तैव वा रूढिः सुतरां सविकल्पकम्
ŚlōVā.PAS.131cd: प्रत्यक्षं सम्मतं लोके न तथा निर्विकल्पकम् ||
ŚlōVā.PAS.132ab: वृद्धप्रयोगगम्याश्च शब्दार्थाः सर्व एव नः
ŚlōVā.PAS.132cd: तेन यत्र प्रयुक्तोऽयं न तस्मादपनीयते ||
ŚlōVā.PAS.133ab: सिद्धानुगममात्रं हि कर्तुं युक्तं परीक्षकैः
ŚlōVā.PAS.133cd: न सर्वलोकसिद्धस्य लक्षणेन निवर्तनम् ||
ŚlōVā.PAS.134ab: कल्पनायाः स्वसंवित्ताविन्द्रियाधीनता कथम्
ŚlōVā.PAS.134cd: मनस्तत्रेन्द्रियं चेत्स्याद्गोत्वादावपि तत्समम् ||
ŚlōVā.PAS.135ab: स्वसंवित्तौ तदिष्टं चेत्, लोको न ह्येवमिच्छति
ŚlōVā.PAS.135cd: तस्माद्रूढत्वमेष्टव्यं पारिभाषिकतापि वा ||
ŚlōVā.PAS.136ab: मनसस्त्विन्द्रियत्वेन सुधदुःखादिबुद्धिषु
ŚlōVā.PAS.136cd: यथा प्रत्यक्षतैवं नस्तदधीना भविष्यति ||
ŚlōVā.PAS.137ab: तदधीनत्वसाम्येऽपि कल्पनापोढशब्दनात्
ŚlōVā.PAS.137cd: प्रत्यक्षं किञ् चिदेवेष्टं यथा तत्र तथैव नः ||
ŚlōVā.PAS.138ab: लिङ्गाद्यभावतश्चापि नानुमानादिधीरियम्
ŚlōVā.PAS.138cd: बाधकप्रत्ययासत्त्वान्नाप्रामाण्यं च युज्यते ||
ŚlōVā.PAS.139ab: न च पर्वमदृष्टत्वात्स्मृतित्वमुपपद्यते
ŚlōVā.PAS.139cd: तस्मात्प्रत्यक्षमेवेदम्, व्यवहारस्तथैव च ||
ŚlōVā.PAS.140ab: जात्याद्यर्थान्तरं यस्मादतद्रूपेऽपि वस्तुनि
ŚlōVā.PAS.140cd: भवत्यध्यस्य धीस्तस्मान्मृगतृष्णादिभिः समा ||
ŚlōVā.PAS.141ab: नैतदश्वादिबुद्धीनामध्यारोपाद्यसम्भवात्
ŚlōVā.PAS.141cd: स्थितं नैव हि जात्यादेः परत्वं व्यक्तितो हि नः ||
ŚlōVā.PAS.142ab: यदि ह्येकान्ततो भिन्नं विशेष्यात्स्याद्विशेषणम्
ŚlōVā.PAS.142cd: स्वानुरूपां सदा बुद्धिं विशेष्ये जनयेत्कथम् ||
ŚlōVā.PAS.143ab: स्फटिकादौ तु लाक्षादिस्वरूपा या मतिर्भवेत्
ŚlōVā.PAS.143cd: अव्युत्पन्नस्य सा मिथ्या व्युत्पन्नानां हि भेदधीः ||
ŚlōVā.PAS.144ab: न तु जात्यादिनिर्मुक्तं वस्तु दृष्टं कदा चन
ŚlōVā.PAS.144cd: तद्विमोकेन वा तानि लाक्षादिस्फटिकादिवत् ||
ŚlōVā.PAS.145ab: तत्रापि चेन्न दृश्येत भेदः कैश्चित्कदा चन
ŚlōVā.PAS.145cd: रक्तादिबुद्धिसम्यक्त्वं विनिवार्येत केन वा ||
ŚlōVā.PAS.146ab: न चाप्ययुतसिद्धानां सम्बन्धित्वेन कल्पना
ŚlōVā.PAS.146cd: नानिष्पन्नस्य सम्बन्धः, निष्पत्तौ युतसिद्धता ||
ŚlōVā.PAS.147ab: तथा च सति सम्बन्धे हेतुः कश्चिन्न विद्यते
ŚlōVā.PAS.147cd: तस्माच्चापि न सम्बन्धः पदार्थानां प्रतीयते ||
ŚlōVā.PAS.148ab: समवायवियोगाच्च विश्लेषः स्यात्परस्परम्
ŚlōVā.PAS.148cd: तत्क्.ल्प्तावव्यवस्था स्यात्तस्य तस्यान्यसङ्गतेः ||
ŚlōVā.PAS.149ab: अथ तस्यात्मरूपत्वान्नान्यसम्बन्धकल्पना
ŚlōVā.PAS.149cd: अभेदात्समवायोऽस्तु स्वरूपं धर्मधर्मिणोः ||
ŚlōVā.PAS.150ab: न हि स व्यतिरिक्तः सन्सम्बन्धं प्रतिपद्यते
ŚlōVā.PAS.150cd: तस्मिंस्ताभ्यामभिन्ने तु न नानात्वं तयोर्भवेत् ||
ŚlōVā.PAS.151ab: ननु धर्मातिरेकेण धर्मिणोऽनुपलम्भनात्
ŚlōVā.PAS.151cd: तत्सङ्घमात्र एवायं गवादिः स्याद्वनादिवत् ||
ŚlōVā.PAS.152ab: आविर्भावतिरोभावधर्मकेष्वनुयायि यत्
ŚlōVā.PAS.152cd: तद्धर्मि यत्र वा ज्ञानं प्राग्धर्मग्रहणाद्भवेत् ||
ŚlōVā.PAS.153ab: अतो जात्यादिरूपेण धर्मि यद्गृह्यते नैः
ŚlōVā.PAS.153cd: पाररूप्यं न तस्यास्तीत्यप्रामाण्यं न युज्यते ||
ŚlōVā.PAS.154ab: यस्यापि व्यतिरेकः स्याद्धर्मेभ्यो धर्मिणः स्फुटः
ŚlōVā.PAS.154cd: नित्यं तस्यापि ताद्रूप्यान्न मिथ्यात्वं प्रसज्यते ||
ŚlōVā.PAS.155ab: यो ह्यसद्रूपसंवेद्यः संवेद्येतान्यथा पुनः
ŚlōVā.PAS.155cd: स मिथ्या न तु तेनैव यो नित्यमवगम्यते ||
ŚlōVā.PAS.156ab: न चानेकेन्द्रियग्राह्यं भिन्नतां प्रतिपद्यते
ŚlōVā.PAS.156cd: मा भूद्भिन्नशरीरस्थग्राह्यत्वाद्भिन्नरूपता ||
ŚlōVā.PAS.157ab: जात्यभेदादभेदश्चेत्, इन्द्रियत्वेन तत्समम्
ŚlōVā.PAS.157cd: तुल्यबुद्धेरतो भिन्ना न सत्तेन्द्रियभेदतः ||
ŚlōVā.PAS.158ab: बुद्धिभेदाच्च नैकत्वं रूपादीनां प्रसज्यते
ŚlōVā.PAS.158cd: एकानेकत्वमिष्टं वा सत्तारूपादिरूपतः ||
ŚlōVā.PAS.159ab: क्व चिच्च सङ्करान्नाक्षमेकमित्यवसीयते
ŚlōVā.PAS.159cd: दार्ढ्यदौर्बल्यभेदेन व्यवस्थापि यतः क्व चित् ||
ŚlōVā.PAS.160ab: यथा हि मनसः सार्धं रूपादौ चक्षुरादिना
ŚlōVā.PAS.160cd: प्रवृत्तिः सुखदुःखादौ केवलस्यैव दृश्यते ||
ŚlōVā.PAS.161ab: न क्व चित्सङ्कराभावात्सर्वत्रैव निवर्तते
ŚlōVā.PAS.161cd: क्व चिच्च सङ्करं दृष्ट्वा सङ्करोऽन्यत्र कल्प्यते ||
ŚlōVā.PAS.162ab: श्रोत्रादेरुपघातेऽपि शब्दादिस्मृतिदर्शनात्
ŚlōVā.PAS.162cd: वर्तमानस्य चाज्ञानाद्व्यवस्था सम्प्रतीयते ||
ŚlōVā.PAS.163ab: एकं यदि भवेदक्षं सर्वैर्गृह्येत वा न वा
ŚlōVā.PAS.163cd: कल्प्यते शक्तिभेदश्चेत्, शक्तिरेवेन्द्रियं भवेत् ||
ŚlōVā.PAS.164ab: शृणुयाद्बधिरः शब्दं सङ्करे चक्षुरादिना
ŚlōVā.PAS.164cd: मनसो वा स्वतन्त्रत्वे वर्तमानार्थबुद्धिषु ||
ŚlōVā.PAS.165ab: न स्मरेद्बधिरः शब्दं श्रोत्रं चेत्स्मृतिकारणम्
ŚlōVā.PAS.165cd: स्मृतिवद्वा भवेदस्य वर्तमानार्थधीरपि ||
ŚlōVā.PAS.166ab: स्मृतिश्च न भवेत्पश्चाद्गृह्णीयात्तन्न चेन्मनः
ŚlōVā.PAS.166cd: श्रोत्रग्रहणवेलायाम्, न चासर्वा स्मृतिर्भवेत् ||
ŚlōVā.PAS.167ab: बोधात्मकतया पुंसः सर्वत्र ग्रहणं भवेत्
ŚlōVā.PAS.167cd: युगपद्विषयेऽप्यस्य करणापेक्षिता न चेत् ||
ŚlōVā.PAS.168ab: तस्माज्ज्ञानानुसारेण व्यवस्थासङ्करौ क्व चित्
ŚlōVā.PAS.168cd: ग्राह्यग्राहकशक्तिभ्यः कार्यद्वारेण कल्पितौ ||
ŚlōVā.PAS.169ab: चक्षूरूपादिभेदस्तु पञ्चधैव व्यवस्थितः
ŚlōVā.PAS.169cd: तेन नीलादिभेदेऽपि नेन्द्रियानन्त्यकल्पना ||
ŚlōVā.PAS.170ab: तस्मात्पञ्चभिरप्यक्षैर्बोधः सत्तागुणत्वयोः
ŚlōVā.PAS.170cd: द्रव्यमूर्तौ पुनर्द्वाभ्यां रूपादावेकशः स्थितः ||
ŚlōVā.PAS.171ab: ननु जात्यादिरूपेऽपि शब्दाभेदोपचारतः
ŚlōVā.PAS.171cd: प्रवर्तमाना मिथ्य स्याद्बुद्धी रूपेषु बुद्धिवत् ||
ŚlōVā.PAS.172ab: न शब्दाभेदरूपेण बुद्धिरर्थेषु जायते
ŚlōVā.PAS.172cd: प्राक् शब्दाद्यादृशी बुद्धिः शब्दादपि हि तादृशी ||
ŚlōVā.PAS.173ab: ननु गोत्वादिरूपेण गवाकारादिबुद्धयः
ŚlōVā.PAS.173cd: न प्राक् शब्दार्थसम्बन्धज्ञानात्सन्ति कदा चन ||
ŚlōVā.PAS.174ab: जात्यादेस्तत्स्वरूपं चेदशब्दज्ञोऽपि लक्षयेत्
ŚlōVā.PAS.174cd: अन्वयव्यतिरेकाभ्यां शब्दरूपत्वनिश्चयः ||
ŚlōVā.PAS.175ab: यथा रूपादयो भिन्नाः प्राक् शब्दात्स्वात्मनैव तु
ŚlōVā.PAS.175cd: गम्यन्ते तद्वदेवैतत्संज्ञित्वं केवलं परम् ||
ŚlōVā.PAS.176ab: न चाविकल्पितः शब्दादिति वाच्यो न गृह्यते
ŚlōVā.PAS.176cd: तेनागृहीतशब्दोऽपि गोत्वादीन्प्रतिपद्यते ||
ŚlōVā.PAS.177ab: श्रुतिसंस्पर्शबोधेऽपि गोत्वादीन्प्रतिपद्यते
ŚlōVā.PAS.177cd: विवेकादर्थशब्दानां चक्षुः श्रोत्रधिया कृतात् ||
ŚlōVā.PAS.178ab: अनन्तधर्मके धर्मिण्येकधर्मावधारणे
ŚlōVā.PAS.178cd: शब्दोऽभ्युपायमात्रं स्यान्नात्माध्यारोपकारणम् ||
ŚlōVā.PAS.179ab: न चोपेयेऽभ्युपायस्य रूपाध्यासः प्रसज्यते
ŚlōVā.PAS.179cd: न हि दीपेन्द्रियादीनां रूपाध्यारोप इष्यते ||
ŚlōVā.PAS.180ab: नित्यं यदि च गोत्वादि शब्दरूपेण गृह्यते
ŚlōVā.PAS.180cd: रूपान्तरं न दृष्टं चेद्भेदाध्यासौ कुतो न्विमौ ||
ŚlōVā.PAS.181ab: यद्यभेदो न मिथ्यात्वम्, भेदश्चेत्स्यात्स्वरूपतः
ŚlōVā.PAS.181cd: नाध्यारोपप्रसङ्गः स्याद्भ्रान्त्या त्वध्यासकल्पना ||
ŚlōVā.PAS.182ab: शब्देनैव च निर्देशो गृहीतेऽर्थेऽवकल्पते
ŚlōVā.PAS.182cd: गौरित्येव च निर्देशो वाच्यतद्बुद्धिवादिनाम् ||
ŚlōVā.PAS.183ab: निर्देशतुल्यतायां च श्रोत्रा वक्तृस्वरूपता
ŚlōVā.PAS.183cd: शब्दज्ञानप्रमेयेषु विज्ञानस्यावसीयते ||
ŚlōVā.PAS.184ab: भ्रान्तिहेतुसमानत्वेऽप्युपायत्वान्मतिश्रुती
ŚlōVā.PAS.184cd: मन्यतेऽर्थे समध्यस्ते नार्थाध्यासं तयोः पुनः ||
ŚlōVā.PAS.185ab: गोत्वे सास्नादिमद्रूपाङ्गादिरूपाभिधायके
ŚlōVā.PAS.185cd: निराकारोभयज्ञाने संवित्तिः परमार्थतः ||
ŚlōVā.PAS.186ab: यदि चाभेदरूपेण शब्देनार्थः प्रतीयते
ŚlōVā.PAS.186cd: एकरूपत्वमक्षादौ देवनादेः प्रसज्यते ||
ŚlōVā.PAS.187ab: स्यादनक्षनिवृत्या चेत्, न प्राक् शब्दात्प्रतीयते
ŚlōVā.PAS.187cd: गवादिष्वपि तुल्यं चेत्, नेकरूपस्य दर्शनात् ||
ŚlōVā.PAS.188ab: त्रये बिभीतकादीनां नैकधर्मान्वयोऽस्ति हि
ŚlōVā.PAS.188cd: शब्दः साधारणस्तेषां जातिशब्दाद्विलक्षणः ||
ŚlōVā.PAS.189ab: परस्परविभिन्नं तु ज्ञायतेऽत्राकृतित्रयम्
ŚlōVā.PAS.189cd: तदध्यासे न युज्येत तद्रूपस्याविभागतः ||
ŚlōVā.PAS.190ab: भिन्नाः स्युरक्षशब्दाश्चेत्, नार्थे संशयदर्शनात्
ŚlōVā.PAS.190cd: न सामान्यादृते स स्याद्, रूपाभेदश्च गम्यते ||
ŚlōVā.PAS.191ab: भवत्यादौ च भिन्नेऽपि नामाख्यातत्वसंज्ञया
ŚlōVā.PAS.191cd: रूपैकत्वेन चाध्यासे तुल्यार्थत्वं प्रसज्यते ||
ŚlōVā.PAS.192ab: शब्दनिष्पत्त्यभेदाच्च तिङन्तार्थस्य साध्यता
ŚlōVā.PAS.192cd: कथम्, कथं च मूर्तार्थो वाचके मूर्तिवर्जिते ||
ŚlōVā.PAS.193ab: गवाश्वशुक्लशब्दादेर्वाच्यरूपानपेक्षणे
ŚlōVā.PAS.193cd: वाचकत्वव्यवस्थानं कथं जातिगुणादिषु ||
ŚlōVā.PAS.194ab: वृक्षप्लक्षादिशब्दानां तुल्ये भेदे घटादिभिः
ŚlōVā.PAS.194cd: विशेषणविशेष्यत्वं कथमर्थानपेक्षया ||
ŚlōVā.PAS.195ab: सामानाधिकरण्यं च न स्यद्वाचकबुद्धिवत्
ŚlōVā.PAS.195cd: एकत्र चोपसंहारो न बुद्ध्योर्निर्विकल्पके ||
ŚlōVā.PAS.196ab: वस्तुमात्रे स चेदेवं सर्वेषामेकवाच्यता
ŚlōVā.PAS.196cd: भवेद्गवादिशब्दानां सर्वैर्वस्तु हि गम्यते ||
ŚlōVā.PAS.197ab: न चासाधारणे भेदे नीलोत्पलमितीष्यते
ŚlōVā.PAS.197cd: न हि शब्दप्रवृत्तिः स्यादन्यत्रान्यत्र चेष्यते ||
ŚlōVā.PAS.198ab: न च नीलोत्पलं नाम वस्त्वेकं किञ् चिदिष्यते
ŚlōVā.PAS.198cd: शब्दार्थयोर्यतो भेदो गम्यतेऽवयवानुगः ||
ŚlōVā.PAS.199ab: शब्दद्वयस्य चाध्यासः पर्यायेष्वपि दृश्यते
ŚlōVā.PAS.199cd: एकाधिकरणास्तेन स्युस्ते नीलोत्पलादिवत् ||
ŚlōVā.PAS.200ab: न चानवगते पूर्वं पदमर्थे प्रयुज्यते
ŚlōVā.PAS.200cd: तत्र सम्बन्धवेलायां कीदृशोऽर्थः प्रतीयते ||
ŚlōVā.PAS.201ab: तदानीं नार्थरूपे हि शब्दरूपस्य सम्भवः
ŚlōVā.PAS.201cd: न चासाधारणांशेन सम्बन्धानुगमः क्व चित् ||
ŚlōVā.PAS.202ab: तत्र पूर्वानपेक्षत्वे यद्यात्माध्यासशक्तता
ŚlōVā.PAS.202cd: शब्दस्य प्रथमेऽपि स्याच्छ्रवणेऽध्यस्तरूपता ||
ŚlōVā.PAS.203ab: मम वाच्यानभिज्ञत्वान्न भवेत्स्मरणं ततः
ŚlōVā.PAS.203cd: भवतस्त्वर्थरूपस्य वाचकेष्वपि दर्शनात् ||
ŚlōVā.PAS.204ab: यथा त्वज्ञातशब्दानां वाच्ये तद्धीर्न जायते
ŚlōVā.PAS.204cd: तथैवाज्ञातवाच्यानामुपलब्धेऽपि वाचके ||
ŚlōVā.PAS.205ab: तस्मान्नातीव वाच्यानां वाचकाधीनता भवेत्
ŚlōVā.PAS.205cd: स्मारकत्वाच्च तेष्वेव पारतन्त्र्यं प्रतीयते ||
ŚlōVā.PAS.206ab: तेन सम्बन्धवेलायामर्थात्मा योऽवसीयते
ŚlōVā.PAS.206cd: शब्दादपि स एवेति नार्थरूपं प्रणश्यति ||
ŚlōVā.PAS.207ab: प्रवृत्तौ वा निवृत्तौ वा यां शब्दः कुरुते मतिम्
ŚlōVā.PAS.207cd: तादात्म्यं तस्य शब्दस्य न कथञ् चित्प्रतीयते ||
ŚlōVā.PAS.208ab: करहस्तादिशब्देभ्यः शब्दरूपस्य भेदतः
ŚlōVā.PAS.208cd: भिन्नोऽर्थः सम्प्रतीयेत तदध्यारोपकल्पने ||
ŚlōVā.PAS.209ab: आत्माध्यासस्तु सादृश्यादुपरागाच्च दृश्यते
ŚlōVā.PAS.209cd: न तावदर्थसादृश्यं शब्दस्येह प्रतीयते ||
ŚlōVā.PAS.210ab: न चानुरागः शब्देन भिन्नदेशस्य युज्यते
ŚlōVā.PAS.210cd: दूरस्थप्रतिबिम्बं च नारूपस्य प्रतीयते ||
ŚlōVā.PAS.211ab: शब्दसर्वगतत्वेन यद्यर्थप्राप्तिरुच्यते
ŚlōVā.PAS.211cd: सर्वार्थानां भवेच्छब्दैः सर्वैरेवानुरञ्जनम् ||
ŚlōVā.PAS.212ab: न च भिन्नेन्द्रियग्राह्यं किञ् चिदस्त्यनुरागकृत्
ŚlōVā.PAS.212cd: न हि लाक्षानुरक्तेऽपि स्फटिके धीस्त्वगादिभिः ||
ŚlōVā.PAS.213ab: अनुमानागमौ मिथ्या स्यातामध्यासकल्पने
ŚlōVā.PAS.213cd: निरूपणस्य मिथ्यात्वात्सर्वाभावः प्रसज्यते ||
ŚlōVā.PAS.214ab: तथास्त्विति यदि ब्रूयात्, मिथ्या स्ववचने सति
ŚlōVā.PAS.214cd: कथमेवं वदेदर्थो नानृताद्धि प्रतीयते ||
ŚlōVā.PAS.215ab: शून्यवादोत्तराच्चापि यथार्थं बुद्धिशब्दयोः
ŚlōVā.PAS.215cd: प्रवृत्तिर्न तु तत्तन्त्रमर्थरूपं कदा चन ||
ŚlōVā.PAS.216ab: तस्मात्प्रागपि ये शब्दाद्भिर्न्नैकत्वादिबुद्धिभिः
ŚlōVā.PAS.216cd: गृह्यन्ते सर्वदा तेषां परमार्थस्तिता भवेत् ||
ŚlōVā.PAS.217ab: शब्दाभ्युपायकेऽप्यर्थे तदभावे च यद्यपि
ŚlōVā.PAS.217cd: अर्थबुद्धिर्न जायेत नार्थे रूपं प्रणश्यति ||
ŚlōVā.PAS.218ab: चक्षुरादेरभावे हि रूपाद्यात्मा न गृह्यते
ŚlōVā.PAS.218cd: स्वरूपनाशो रूपादेस्तावन्मात्रेण नेष्यते ||
ŚlōVā.PAS.219ab: सम्बन्धस्य च नित्यत्वान्नारेथस्य स्यादरूपता
ŚlōVā.PAS.219cd: युगपन्न हि सर्वेषामन्याकारार्थवेदनम् ||
ŚlōVā.PAS.220ab: तदाकारेऽपि तद्वच्चेद्, द्वये सति परीक्ष्यताम्
ŚlōVā.PAS.220cd: किं न्वर्थस्यातथाभावो ग्रहीतुः किं न्वशक्तता ||
ŚlōVā.PAS.221ab: सदसद्भावयोरर्थे विरोधित्वादसम्भवः
ŚlōVā.PAS.221cd: ग्रहीतृभेदाच्छक्तत्वमशक्तत्वं च युज्यते ||
ŚlōVā.PAS.222ab: यथान्धानन्धयोः पार्श्वे रूपस्येत्यभिधास्यते
ŚlōVā.PAS.222cd: तेनार्थे ध्वन्युपायस्य तधीर्नान्यस्य जायते ||
ŚlōVā.PAS.223ab: देवदत्तादिशब्दे तु सम्बन्धाद्यत्वदर्शनात्
ŚlōVā.PAS.223cd: अर्थस्यानित्यतायां च ताद्रूप्यस्याप्यनित्यता ||
ŚlōVā.PAS.224ab: तत्राप्यौत्पत्तिकी शक्तिस्तद्रूपप्रत्ययं प्रति
ŚlōVā.PAS.224cd: ग्राह्यग्राहकयोरिष्टा नियोगस्य त्वनित्यता ||
ŚlōVā.PAS.225ab: तत्र सर्वैरताद्रूप्यं प्राङ्नियोगात्प्रतीयते
ŚlōVā.PAS.225cd: तेनेष्टमेव मिथ्यात्वं कैश्चिदध्यासकल्पने ||
ŚlōVā.PAS.226ab: यदा तु यादृशः पिण्डः पूर्वं शब्दात्प्रतीयते
ŚlōVā.PAS.226cd: तादृशस्मरणे हेतुः शब्दस्तत्र यथार्थता ||
ŚlōVā.PAS.227ab: नियोगात्परतो वापि शब्देन व्यज्यतामियम्
ŚlōVā.PAS.227cd: तद्ग्राह्यशक्तिरर्थस्य, पाररूप्यं न तावता ||
ŚlōVā.PAS.228ab: सर्वाकारपरिच्छेद्यशक्तेऽर्थे वाचकेऽपि वा
ŚlōVā.PAS.228cd: सर्वाकारार्थविज्ञानसमर्थे नियमः कृतः ||
ŚlōVā.PAS.229ab: तत्र शब्दार्थसम्बन्धं प्रमातुः स्मरतोऽपि या
ŚlōVā.PAS.229cd: बुद्धिः पूर्वगृहीतार्थसन्धानादुपजायते ||
ŚlōVā.PAS.230ab: चक्षुषा सन्निकृष्टेऽर्थे नाप्रत्यक्षमसौ भवेत्
ŚlōVā.PAS.230cd: विविक्ता एव तेऽप्यर्थाः स्मृतिप्रत्यक्षगोचराः ||
ŚlōVā.PAS.231ab: स्मर्येते शब्दसम्बन्धौ मा भूत्प्रत्यक्षता तयोः
ŚlōVā.PAS.231cd: तदप्रत्यक्षभावेन न त्वर्थस्यापि वार्यते ||
ŚlōVā.PAS.232ab: गृहीतमपि गोत्वादि स्मृतिस्पृष्टं च यद्यपि
ŚlōVā.PAS.232cd: तथापि व्यतिरेकेण् अपूर्वबोधात्प्रतीयते ||
ŚlōVā.PAS.233ab: व्यक्तिकालादिभेदेन तत्रास्त्यवसरो मितेः
ŚlōVā.PAS.233cd: यः पूर्वावगतोऽंशोऽत्र स न नाम प्रमीयते ||
ŚlōVā.PAS.234ab: इदानीन्तनमस्तित्वं न हि पूर्वधिया गतम्
ŚlōVā.PAS.234cd: न हि स्मरणतो यत्प्राक्तत्प्रत्यक्षमितीदृशम् ||
ŚlōVā.PAS.235ab: वचनं राजकीयं वा वैदिकं वापि विद्यते
ŚlōVā.PAS.235cd: न चापि स्मरणात्पश्चादिन्द्रियस्य प्रवर्तनम् ||
ŚlōVā.PAS.236ab: वार्यते केन चिन्नातस्तत्तदानीं प्रदुष्यति
ŚlōVā.PAS.236cd: तेनेन्द्रियार्थसम्बन्धात्प्रागूर्ध्वं वापि यत्स्मृतेः ||
ŚlōVā.PAS.237ab: विज्ञानं जायते सर्वं प्रत्यक्षमिति गम्यताम्
ŚlōVā.PAS.237cd: विमनस्का यदा के चित्सम्बद्धमपि चेन्द्रियैः ||
ŚlōVā.PAS.238ab: न बुध्यन्ते तथा चान्ये सादृश्यादिविमोहिताः
ŚlōVā.PAS.238cd: तत्र योऽर्थं विवेकेन कौशलात्सदृशेष्वपि ||
ŚlōVā.PAS.239ab: सूक्ष्मं वापि प्रपद्येत तस्य भ्रान्तिर्नं तावता
ŚlōVā.PAS.239cd: यथा षड्जादिभेदेन गाने लौकिकवैदिके ||
ŚlōVā.PAS.240ab: विवेकेनावगच्छन्ति येषां तत्संस्कृता मतिः
ŚlōVā.PAS.240cd: गानमात्रं विजानन्ति तत्रानधिकृतास्तु ये ||
ŚlōVā.PAS.241ab: तदज्ञानान्न मिथ्यात्वं वक्तुं शक्यं विवेकिनाम्
ŚlōVā.PAS.241cd: ते हि षड्जादिशब्देभ्यो विनाप्येषं विविक्तताम् ||
ŚlōVā.PAS.242ab: यथावदधिगच्छन्ति, तद्वद्गोत्वादिवस्त्वपि
ŚlōVā.PAS.242cd: सङ्कीर्णमर्थमात्रं तु बुध्यन्तेऽभ्यासर्वजिताः ||
ŚlōVā.PAS.243ab: विवेकं प्रतिपद्यन्ते ये शब्दस्मृतिसंस्कृताः
ŚlōVā.PAS.243cd: यथा रूपादिमत्यर्थे यस्यैवास्ति यदिन्द्रियम् ||
ŚlōVā.PAS.244ab: स तन्मात्रं गृहीत्वान्यन्न गृह्णात्यनुमानतः
ŚlōVā.PAS.244cd: तथा विवेकहेतूनां यदा यं प्रतिपद्यते ||
ŚlōVā.PAS.245ab: तदुपेये तदा ज्ञानं वर्तते तदनुग्रहात्
ŚlōVā.PAS.245cd: तेन यावत्प्रमात्णां विवेकोपायदर्शनम् ||
ŚlōVā.PAS.246ab: न स्यात्तावद्भवेत्तेषां विज्ञानं निर्विकल्पकम्
ŚlōVā.PAS.246cd: तस्माद्यत्र प्रकल्प्येत वस्तु वस्त्वन्तरात्मना ||
ŚlōVā.PAS.247ab: प्रमाणाभासता तत्र न स्वधर्मविकल्पने
ŚlōVā.PAS.247cd: प्रत्यक्षत्वमतः सिद्धं सामान्यस्य तथैव च ||
ŚlōVā.PAS.248ab: सम्बन्धस्येति तत्पूर्वमनुमानादि जायते
ŚlōVā.PAS.248cd: सर्वं चाप्यनुमानादि प्रत्यक्षे निर्विकल्पके ||
ŚlōVā.PAS.249ab: न प्रवर्तत इत्येतदनुमानेऽभिधास्यते
ŚlōVā.PAS.249cd: नन्वेवं सति याप्यग्नेर्दूरादप्यौष्ण्यकल्पना ||
ŚlōVā.PAS.250ab: सापि प्रत्यक्षमेव स्याद्यथा गोत्वादिबुद्धयः
ŚlōVā.PAS.250cd: प्रत्यासन्नतरं गोत्वं प्रत्यक्षत्वेन सम्मतम् ||
ŚlōVā.PAS.251ab: विज्ञानं नान्यदस्तीति प्रत्यक्षमिदमेव नः
ŚlōVā.PAS.251cd: तत्राप्यक्षैरसम्बन्धं मन्वानस्योपजायते ||
ŚlōVā.PAS.252ab: यदा बुद्धिः, तदा नैव प्रत्यक्षत्वेन कल्प्यते
ŚlōVā.PAS.252cd: स्पर्शनेन तु सम्बन्धे प्रत्यक्षत्वेन जायते ||
ŚlōVā.PAS.253ab: तस्माद्यदिन्द्रियं यस्य ग्राहकत्वेन कल्पितम्
ŚlōVā.PAS.253cd: तेनैव सति सम्बन्धे प्रत्यक्षं नान्यथा भवेत् ||
ŚlōVā.PAS.254ab: एवं समानेऽपि विकल्पमार्गे यत्राक्षसम्बन्धफलानुसारः
ŚlōVā.PAS.254cd: प्रत्यक्षता तस्य तथा च लोके विनाप्यदो लक्षणतः प्रसिद्धम् ||


---------------------------------------------------------------------
[औत्पत्तिकसूत्र वृत्तिकारग्रन्थ (व्क्ग्)]

ŚlōVā.VKG.1ab: प्रत्यक्षादौ निषिद्धेऽपि ननु लोकप्रसिद्धितः
ŚlōVā.VKG.1cd: धर्माधर्मौ प्रमास्येते ब्राह्मणादिविवेकवत् ||
ŚlōVā.VKG.2ab: धार्मिकाधार्मिकत्वाभ्यां पीडानुग्रहकारिणौ
ŚlōVā.VKG.2cd: प्रसिद्धौ हि, तथा चाह पाराशर्योऽत्र वस्तुनि ||
ŚlōVā.VKG.3ab: इदं पुण्यमिदं पापमित्येतस्मिन्पदद्वये
ŚlōVā.VKG.3cd: आचण्डालं मनुष्याणामल्पं शास्त्रप्रयोजनम् ||
ŚlōVā.VKG.4ab: निर्मूलासम्भवादत्र प्रमाणैः सैव मृग्यते
ŚlōVā.VKG.4cd: कुतः पुनः प्रवृत्तेति, प्रत्यक्षादि तु वारितम् ||
ŚlōVā.VKG.5ab: न चैतानि परित्यज्य पृथग्लोके प्रमाणता
ŚlōVā.VKG.5cd: संसारमोचकादेश्च हिंसा पुण्यत्वसम्मता ||
ŚlōVā.VKG.6ab: न पश्चात्पुण्यमिच्छन्ति के चिदेवं विगानतः
ŚlōVā.VKG.6cd: म्लेच्छार्याणां प्रसिद्धत्वं न धर्मस्योपपद्यते ||
ŚlōVā.VKG.7ab: न चार्याणां विशेषोऽस्ति यावच्छास्त्रमनाश्रितम्
ŚlōVā.VKG.7cd: तन्मूलार्थप्रसिद्धिस्तु तत्प्रामाण्ये स्थिते भवेत् ||
ŚlōVā.VKG.8ab: तस्मादभावक्त्रस्थौ धर्मादर्मौ न श्क्नुयात्
ŚlōVā.VKG.8cd: चोदना चेत्समुद्धर्तुं ग्रस्तौ तेनैव पश्यताम् ||
ŚlōVā.VKG.9ab: उपदेशो हि भवति ज्ञानं तस्येति योज्यते
ŚlōVā.VKG.9cd: ज्ञायते येन तज्ज्ञानमेकाधिकरणत्वतः ||
ŚlōVā.VKG.10ab: औत्पत्तिकगिरा दोषः कारणस्य निवार्यते
ŚlōVā.VKG.10cd: अबाधोऽन्यतिरेकेण, स्वतस्तेन प्रमाणता ||
ŚlōVā.VKG.11ab: सर्वस्यानुपलब्धेऽर्थे प्रामाण्यं स्मृतिरन्यथा
ŚlōVā.VKG.11cd: चोदना चोपदेशश्च विधिश्चैकार्थवाचिनः ||
ŚlōVā.VKG.12ab: वाक्यान्तरे समर्थेऽपि किमर्थं विधिराश्रितः
ŚlōVā.VKG.12cd: साध्यसाधनसम्बन्धः सर्वाख्यातेषु विद्यते ||
ŚlōVā.VKG.13ab: सर्ववाक्येषु चाख्यातं तेनाकाङ्क्षानिवर्तनात्
ŚlōVā.VKG.13cd: प्रवृत्तिसिद्धिरिच्छातः, प्रतिषेधात्तु वर्जनम् ||
ŚlōVā.VKG.14ab: विधावनाश्रिते साध्यः पुरुषार्थो न लभ्यते
ŚlōVā.VKG.14cd: श्रुतस्वर्गादिबाधेन धात्वर्थः साध्यतां व्रजेत् ||
ŚlōVā.VKG.15ab: विधौ तु तमतिक्रम्य स्वर्गादेः साध्यतेष्यते
ŚlōVā.VKG.15cd: तत्साधनस्य धर्मत्वमेवं सति च लभ्यते ||
ŚlōVā.VKG.16ab: स्वप्रत्ययान्तरापेक्षा स्यादनाप्तनरोक्तिषु
ŚlōVā.VKG.16cd: आप्तोक्तिषु नरापेक्षा नोभयं चोदनासु नः ||
ŚlōVā.VKG.17ab: आदिशब्दो मकारान्तः लुकि क्लेशेन सङ्गतिः
ŚlōVā.VKG.17cd: नञध्याह्रियते सूत्रे, सङ्करात्परिचोदना ||
ŚlōVā.VKG.18ab: प्रमाणलक्षणाज्ञानाद्व्यभिचारात्परीक्षणम्
ŚlōVā.VKG.18cd: नैतत्प्रत्यक्षमित्येवमपरीक्षोपसंहृता ||
ŚlōVā.VKG.19ab: तत्रान्यस्यायथार्थत्वं प्रत्यक्षे तु यथार्थता
ŚlōVā.VKG.19cd: यदाभासं हि विज्ञानं तत्संयोगे तदिष्यते ||
ŚlōVā.VKG.20ab: सम्पूर्णं लक्षणं ह्येतत्, तत्सतोर्व्यत्ययः कृतः
ŚlōVā.VKG.20cd: शोभनार्थस्तु सच्छब्दः, यद्वाख्याहारकल्पना ||
ŚlōVā.VKG.21ab: अर्थापत्त्येतरेषां च प्रत्यक्षाभासलक्षणम्
ŚlōVā.VKG.21cd: बाधकज्ञानलाभो हि पूर्वाबाधे न सम्भवेत् ||
ŚlōVā.VKG.22ab: स चास्तीति, अवबोधत्वे सति नान्योन्यसंश्रयम्
ŚlōVā.VKG.22cd: न चानागतबाधे च पूर्वेणात्मा हि लभ्यते ||
ŚlōVā.VKG.23ab: निमित्तदोषबोधेन पश्चाद्यत्राप्यबाधनम्
ŚlōVā.VKG.23cd: भवत्येव हि तत्रापि नरान्तरविपर्ययः ||
ŚlōVā.VKG.24ab: सर्वेषां सर्वदा यत्र धीः स्यात्तत्र न बाधनम्
ŚlōVā.VKG.24cd: न हि कारणदुष्टत्वबुद्धिस्तत्र बलीयसी ||
ŚlōVā.VKG.25ab: जात्यादिषु यदा जाता बुद्धिः पश्चादसम्भवात्
ŚlōVā.VKG.25cd: नाश्यते युक्तिभिस्तत्र व्यक्तमन्योन्यसंश्रयम् ||
ŚlōVā.VKG.26ab: स्वतः प्रामाण्यतश्चात्र निर्णयोऽस्तित्वबोधनात्
ŚlōVā.VKG.26cd: तद्रूपप्रत्ययोत्पत्तेस्तदसद्वादिनामपि ||


---------------------------------------------------------------------
[औत्पत्तिकसूत्र निरालम्बनवाद (नव्)]

ŚlōVā.NAV.1ab: प्रमाणत्वाप्रमाणत्वे पुण्यपापादि तत्फलम्
ŚlōVā.NAV.1cd: विध्यर्थवादमन्त्रार्थनामधेयादिकल्पना ||
ŚlōVā.NAV.2ab: सर्वेषु लक्षणेष्वेवं स्वप्रमाणगणैः स्थितिः
ŚlōVā.NAV.2cd: वचनव्यक्तिभेदेन पूर्वसिद्धान्तपक्षता ||
ŚlōVā.NAV.3ab: कर्मभ्यः फलसम्बन्धः पारलौक्यैहलौकिके
ŚlōVā.NAV.3cd: सर्वमित्याद्ययुक्तं स्यादर्थशून्यासु बुद्धिषु ||
ŚlōVā.NAV.4ab: तस्माद्धर्मार्थिभिः पूर्वं प्रमाणैर्लोकसम्मतैः
ŚlōVā.NAV.4cd: अर्थस्य सदसद्भावे यत्नः कार्यः क्रियां प्रति ||
ŚlōVā.NAV.5ab: यदा संवृतिसत्येन सर्वमेतत्प्रकल्प्यते
ŚlōVā.NAV.5cd: ज्ञानमात्रेऽपि कस्माद्वो वृथाग्रहोऽर्थकल्पने ||
ŚlōVā.NAV.6ab: संवृतेर्न तु सत्यत्वं सत्यभेदः कुतोऽन्वयम्
ŚlōVā.NAV.6cd: सत्या चेत्संवृतिः केयं मृषा चेत्सत्यता कथम् ||
ŚlōVā.NAV.7ab: सत्यत्वं न च सामान्यं मृषार्थपरमार्थयोः
ŚlōVā.NAV.7cd: विरोधात्, न हि वृक्षत्वं सामान्यं वृक्षसिंहयोः ||
ŚlōVā.NAV.8ab: तुल्यार्थत्वेऽपि तेनैषां मिथ्यासंवृतिशब्दयोः
ŚlōVā.NAV.8cd: वञ्चनार्थ उपन्यासो लालावक्त्रासवादिवत् ||
ŚlōVā.NAV.9ab: नास्तिक्यपरिहाराऋथं संवृतिः कल्पनेति च
ŚlōVā.NAV.9cd: कल्पनापि त्वभिन्नस्य नैव निर्वस्तुके भवेत् ||
ŚlōVā.NAV.10ab: तस्माद्यन्नास्ति नास्त्येव, यत्त्वस्ति परमार्थतः
ŚlōVā.NAV.10cd: तत्सत्यमन्यन्मिथ्येति, न सत्यद्वयकल्पना ||
ŚlōVā.NAV.11ab: स्वप्नादिभोगवच्चापि योपभोगत्वकल्पना
ŚlōVā.NAV.11cd: तन्निवृत्त्यर्थमेवेह परमार्थे कश्चित्प्रवर्तते ||
ŚlōVā.NAV.12ab: न हि स्वप्नसुखाद्यर्थं धर्मे कश्चित्प्रवर्तते
ŚlōVā.NAV.12cd: यादृच्छिकत्वात्स्वप्नस्य तूष्णीमास्येत पण्डितैः ||
ŚlōVā.NAV.13ab: परमाऋथफलावाप्तिमिच्छद्भिस्तेन यत्नतः
ŚlōVā.NAV.13cd: प्रतिपत्तिर्विधातव्या युक्तिभिर्बाह्यवस्तुषु ||
ŚlōVā.NAV.14ab: तत्रार्थशून्यं विज्ञानं योगाचाराः समाश्रिताः
ŚlōVā.NAV.14cd: तस्याप्यभावमिच्छन्ति ये माध्यमिकवादिनः ||
ŚlōVā.NAV.15ab: तत्र बाह्यार्थशून्यत्वं तुल्यं तावद्द्वयोरपि
ŚlōVā.NAV.15cd: निवृत्त्यास्य ततो ज्ञाने तद्वत्संवृतिकल्पना ||
ŚlōVā.NAV.16ab: तस्मात्साधारणत्वेन तन्मूलत्वेन चाप्ययम्
ŚlōVā.NAV.16cd: बाह्यार्थसदसद्भावे यत्नो भाष्यकृता कृताः ||
ŚlōVā.NAV.17ab: बाह्यार्थापह्नवेऽद्वैतमेकार्थस्य परीक्षणात्
ŚlōVā.NAV.17cd: प्रमाणमाश्रितश्चैकस्तत्रास्तां यः प्रमेयतः ||
ŚlōVā.NAV.18ab: प्रमाणस्थस्तु मूलत्वादिहेदानीं परीक्ष्यते
ŚlōVā.NAV.18cd: प्रस्तुतः स द्विधा चात्र प्रथमं त्वनुमानतः ||
ŚlōVā.NAV.19ab: प्रत्यक्षबाधने चोक्ते पश्चात्तच्छक्त्यवेक्षणात्
ŚlōVā.NAV.19cd: तत्रानुमानमाहेदं नन्विति, अस्य च सङ्गतिः ||
ŚlōVā.NAV.20ab: तत्सम्प्रयोगजं नाम प्रत्यक्षमिति भाषितम्
ŚlōVā.NAV.20cd: तत्रेन्द्रियार्थसम्बन्धभेदो न परमार्थतः ||
ŚlōVā.NAV.21ab: कल्पितः सम्प्रयोगस्तु स्वप्नादावपि विद्यते
ŚlōVā.NAV.21cd: तदतद्योगजन्यस्य विभागस्तेन दुर्लभः ||
ŚlōVā.NAV.22ab: मिथ्यात्वं यद्द्विधैवोक्तं नायथेत्यत्र चोच्यते
ŚlōVā.NAV.22cd: सर्वस्यैव च मिथ्यात्वे किं विशिष्याभिधीयते ||
ŚlōVā.NAV.23ab: स्तम्भादिप्रत्ययो मिथ्या प्रत्ययत्वात्तथा हि यः
ŚlōVā.NAV.23cd: प्रत्ययः स मृषा दृष्टः स्वप्नादिप्रत्ययो यथा ||
ŚlōVā.NAV.24ab: सिद्धसाधनभावोऽंशे दृष्टान्ताभाव एव च
ŚlōVā.NAV.24cd: मा भूतामेवशब्दश्च व्यार्थोऽशेषप्रसाधने ||
ŚlōVā.NAV.25ab: सर्व एवेति तेनात्र जाग्रद्बुद्धिपरिग्रहः
ŚlōVā.NAV.25cd: स्वांशाभ्युपगमाच्चापि बाह्यग्राह्यनिवारणम् ||
ŚlōVā.NAV.26ab: प्रत्ययस्येति साध्यांशव्याप्तहेतुनिदर्शनम्
ŚlōVā.NAV.26cd: हेतुश्चोपन्येनात्र जाग्रतोऽपीति दर्शतः ||
ŚlōVā.NAV.27ab: विपक्षाभावतश्चात्र व्यतिरेको न कथ्यते
ŚlōVā.NAV.27cd: सामान्यस्य च हेतुत्वात्कस्मात्पक्षैकदेशता ||
ŚlōVā.NAV.28ab: जाग्रज्ज्ञाने विशेषोऽयं यतः सुपरिनिश्चयः
ŚlōVā.NAV.28cd: बाह्यालम्बनसम्बन्धो न प्रसिद्धः परं प्रति ||
ŚlōVā.NAV.29ab: तस्माद्यद्भाष्यकारेण दत्तमुत्तमत्र तु
ŚlōVā.NAV.29cd: विकल्पसमता वा स्याद्वैधर्म्यसमतापि वा ||
ŚlōVā.NAV.30ab: दृष्टत्वात्पूर्वपक्षस्य जात्युक्ति कैश्चिदाश्रिता
ŚlōVā.NAV.30cd: प्रतिज्ञादोषमेवाहुः के चित्प्रत्यक्षबाधनम् ||
ŚlōVā.NAV.31ab: शक्ष्यामो यदि विस्पष्टं स्वांशग्राह्यनिवारणम्
ŚlōVā.NAV.31cd: तदा ते शुद्ध एव स्यात्पक्षो ग्राह्यनिवारणः ||
ŚlōVā.NAV.32ab: प्रत्यक्षादेश्च विषयो बाह्य एवावतिष्ठते
ŚlōVā.NAV.32cd: तन्निषेधकृतस्तस्य तैर्भवेत्पक्षबाधनम् ||
ŚlōVā.NAV.33ab: सुनिश्चयेन चैतेषां बाधकप्रत्ययादृते
ŚlōVā.NAV.33cd: प्रमाणाभासता नास्तीत्येतस्मात्कत्यते बलम् ||
ŚlōVā.NAV.34ab: दुष्टज्ञानगृहीताप्रतिषेधो हि युज्यते
ŚlōVā.NAV.34cd: गृहीतमात्रबाधे तु स्वपक्षोऽपि न सिध्यति ||
ŚlōVā.NAV.35ab: अग्राह्यत्वाच्च भेदेन विशेषणविशेष्ययोः
ŚlōVā.NAV.35cd: अप्रसिद्धोभयत्वं वा वाच्यमन्यतरस्य वा ||
ŚlōVā.NAV.36ab: वक्तृश्रोत्रोश्च यज्ज्ञानं विशेषण्विशेष्ययोः
ŚlōVā.NAV.36cd: तन्निरालम्बनत्वेन स्ववाग्बाधो द्व्योरपि ||
ŚlōVā.NAV.37ab: सम्भवो न च भेदस्य विशेषणविशेष्ययोः
ŚlōVā.NAV.37cd: तस्मान्निरूपणं नास्ति प्रतिज्ञार्थस्य शोभनम् ||
ŚlōVā.NAV.38ab: निरालम्बनता नाम न किञ् चिद्वस्तु गम्यते
ŚlōVā.NAV.38cd: तेन यद्व्यतिरेकादौ प्रश्नो नैवोपपद्यते ||
ŚlōVā.NAV.39ab: यद्यवस्तु कथं त्वस्मांस्त्वं बोधयितुमिच्छसि
ŚlōVā.NAV.39cd: बुध्यसे वा स्वबुद्ध्या त्वम्, कल्पिता त्वथ साध्यते ||
ŚlōVā.NAV.40ab: असतः कल्पना कीदृक्, क्.ल्प्तौ वस्तु प्रसज्यते
ŚlōVā.NAV.40cd: कथमिष्टमभावे चेद्, वस्तु सोऽपीति वक्ष्यते ||
ŚlōVā.NAV.41ab: तथा प्रत्यय इत्येष कर्म भावादि वा भवेत्
ŚlōVā.NAV.41cd: भावादिषु विरोधः स्यात्कर्म चेत्सिद्धसाधनम् ||
ŚlōVā.NAV.42ab: प्रत्याय्यस्य हि रूपादेर्निरालम्बनतेष्यते
ŚlōVā.NAV.42cd: अविज्ञानात्मकत्वेन किञ् चिन्नालम्बते ह्यसौ ||
ŚlōVā.NAV.43ab: कर्तृत्वे करणत्वे वा पक्षत्वं शब्दयोरपि
ŚlōVā.NAV.43cd: तन्निरालम्बनत्वेन पक्षाभावः प्रसज्यते ||
ŚlōVā.NAV.44ab: प्रत्याय्येन च भिन्नेन विना कर्त्राद्यसम्भवः
ŚlōVā.NAV.44cd: प्रत्यये तन्निमित्ते वा बाधः स्ववचनेन ते ||
ŚlōVā.NAV.45ab: अथापि रूढिरूपेण प्रत्ययः स्यात्तथापि तु
ŚlōVā.NAV.45cd: ग्राहकं वस्तु सिद्धं नः प्रत्ययोऽन्यस्य वस्तुनः ||
ŚlōVā.NAV.46ab: तमभ्युपेत्य पक्षश्चेदभ्युपेतं विरुध्यते
ŚlōVā.NAV.46cd: विशेष्यस्याप्रसिद्धश्च तव, अस्माकमतादृशे ||
ŚlōVā.NAV.47ab: आत्मधर्मस्वतन्त्रत्वकल्पनेऽपि तथा भवेत्
ŚlōVā.NAV.47cd: न च प्रत्ययमात्रत्वं किञ् चिदस्त्यनिरूपणात् ||
ŚlōVā.NAV.48ab: शब्दार्थमात्ररूपेण यथान्येषां निरूपणम्
ŚlōVā.NAV.48cd: तथा च भवतो न स्याद्वाच्यभेदमनिच्छतः ||
ŚlōVā.NAV.49ab: निरालम्बनता चापि सर्वथा यदि साध्यते
ŚlōVā.NAV.49cd: विशेषणाप्रसिद्धिश्च दृष्टान्तश्च न विद्यते ||
ŚlōVā.NAV.50ab: केन चिच्चेत्प्रकारेण निरालम्बनतोच्यते
ŚlōVā.NAV.50cd: रसज्ञानस्य रूपादिशून्यत्वात्सिद्धसाधनम् ||
ŚlōVā.NAV.51ab: अथ बुद्धिर्यदाकारा तदालम्बनवारणम्
ŚlōVā.NAV.51cd: स्वाकारस्याभ्युपेतत्वात्तदभावो विरुध्यते ||
ŚlōVā.NAV.52ab: बाह्यानालम्बनत्वेऽपि बाह्य इत्यग्रहो यदि
ŚlōVā.NAV.52cd: स्तम्भादौ नैव तद्बुद्धिरित्येवं सिद्धसाधनम् ||
ŚlōVā.NAV.53ab: अथ स्तम्भादिरूपेण निरालम्बनतोच्यते
ŚlōVā.NAV.53cd: संवेदनस्य दृष्टत्वात्तद्विरोधः प्रसज्यते ||
ŚlōVā.NAV.54ab: द्विचन्द्रादिषु तुल्यश्चेत्, नेन्द्रियाप्राप्तितो हि नः
ŚlōVā.NAV.54cd: तत्रानालम्बनोक्तिः स्यान्नार्थसंवित्त्यभावतः ||
ŚlōVā.NAV.55ab: सर्वत्रार्थेन्द्रियाणां नः संयोगसदसत्तया
ŚlōVā.NAV.55cd: संवित्तौ विद्यमानायां सदसद्ग्राहिका स्थितिः ||
ŚlōVā.NAV.56ab: भवतस्त्विन्द्रियादीनामभावाद्ग्रहणादृते
ŚlōVā.NAV.56cd: नालम्बनस्य हेतुः स्यान्निषेधोऽतो न युज्यते ||
ŚlōVā.NAV.57ab: बहिर्भावाप्रसिद्धत्वात्तेनानालम्बना मतिः
ŚlōVā.NAV.57cd: कथञ् चित्साध्यते नैष पक्षो हि ज्ञायते तदा ||
ŚlōVā.NAV.58ab: यथान्यबोधनाशक्तेर्नाप्रसिद्धे विशेषणे
ŚlōVā.NAV.58cd: पक्षसिद्धिस्तथैव स्याद्विशेषणविशेषणे ||
ŚlōVā.NAV.59ab: नाप्रसिद्धे पदार्थे हि वाक्यार्थः सम्प्रतीयते
ŚlōVā.NAV.59cd: तत्पूर्वकत्वात्पक्षश्च वाक्यार्थः स्थापयिष्यते ||
ŚlōVā.NAV.60ab: पर्युदासे निषेधे वा व्यतिरिक्तस्य वस्तुनः
ŚlōVā.NAV.60cd: प्रमेयत्वाद्यभेदेन जगतः सिद्धसाधनम् ||
ŚlōVā.NAV.61ab: यदि चात्यन्तभेदेन निरालम्बनतोच्यते
ŚlōVā.NAV.61cd: कथञ् चिच्चेद्विरुध्येत प्राक्पक्षः कल्पितेन ||
ŚlōVā.NAV.62ab: वस्त्वाद्याकारतश्चापि धीर्निरालम्बनेष्यते
ŚlōVā.NAV.62cd: ग्राहकाच्चेदभिन्नत्वं शक्तिभेदो विरुध्यते ||
ŚlōVā.NAV.63ab: निरालम्बनबुद्धेश्च यद्युत्पत्तिः प्रसाध्यते
ŚlōVā.NAV.63cd: दृष्टत्वात्सेष्यतेऽस्माभिर्बाह्यग्राह्यविवर्जिता ||
ŚlōVā.NAV.64ab: सम्यक्त्वं पुनरेतस्यास्त्वं नेच्छसि कथञ् चन
ŚlōVā.NAV.64cd: आत्मांशेऽवसिता ह्येषा मृगतृष्णादिबुद्धिवत् ||
ŚlōVā.NAV.65ab: चैत्रादिप्रत्ययानां च निरालम्बनता यदि
ŚlōVā.NAV.65cd: धर्मभूता न गृह्येत साधनोत्थितया धिया ||
ŚlōVā.NAV.66ab: ततो विषयनानात्वात्प्रतियोग्यनिराकृता
ŚlōVā.NAV.66cd: रूपात्सालम्बनप्राप्तिः सती केन निवार्यते ||
ŚlōVā.NAV.67ab: यदि प्रत्ययशब्दोऽपि प्रत्ययत्वेन गृह्यते
ŚlōVā.NAV.67cd: संवित्त्यालम्बनत्वं च वार्यते, सिद्धसाधनम् ||
ŚlōVā.NAV.68ab: बुद्ध्युत्पादनशक्तिश्चेद्वार्या साधयं न सिध्यति
ŚlōVā.NAV.68cd: साधनस्य प्रयोगोऽत्र बोधकत्वाद्विना न ते ||
ŚlōVā.NAV.69ab: न चाभिधास्त्यसम्बन्धादृते भेदाच्च नास्त्यसौ
ŚlōVā.NAV.69cd: न चासौ तद्गतं भेदं बोधयन्त्य धिया विना ||
ŚlōVā.NAV.70ab: प्राश्निकैरगृहीते च वाक्यस्यावयवे पृथक्
ŚlōVā.NAV.70cd: पक्षे हेतौ च दृष्टान्ते वादिनि प्रतिवादिनि ||
ŚlōVā.NAV.71ab: साधनस्याप्रयोगः स्यादभ्युपेत्योच्यते यदि
ŚlōVā.NAV.71cd: पूर्वाभ्युपगमेनैव प्रतिज्ञा बाध्यते ततः ||
ŚlōVā.NAV.72ab: धर्माधर्मादिभेदे च नासिद्धे परमार्थतः
ŚlōVā.NAV.72cd: शिष्यात्मनोश्च धर्मादेरुपदेशोऽवकल्पते ||
ŚlōVā.NAV.73ab: तदनुष्ठानतो बुद्धेरिष्टो भेदः, स्फुटं च तैः
ŚlōVā.NAV.73cd: सूत्रान्तरेऽभ्युपेतत्वाद्भवेदागमबाधनम् ||
ŚlōVā.NAV.74ab: सर्वलोकप्रसिद्ध्या च पक्षबाधोऽत्र ते ध्रुवम्
ŚlōVā.NAV.74cd: कृत्स्नसाधनबुद्धिश्च यदि मिथ्येष्यते ततः ||
ŚlōVā.NAV.75ab: सर्वाभावो यथेष्टं वा न्यूनता वाभिधीयते
ŚlōVā.NAV.75cd: तेषां सालम्बनत्वे वा तैरनैकान्तिको भवेत् ||
ŚlōVā.NAV.76ab: तदन्यस्य प्रतिज्ञा चेत्, तदन्यप्रत्ययो मृषा
ŚlōVā.NAV.76cd: तन्मिथ्यात्वप्रसङ्गे च सर्वं पूर्व न सिध्यति ||
ŚlōVā.NAV.77ab: स्तम्भादिसाधनज्ञानभेदो न हि तथा भवेत्
ŚlōVā.NAV.77cd: यावद्यावत्प्रतिज्ञेयं तदङ्गस्य प्रतीयते ||
ŚlōVā.NAV.78ab: तावत्तावत्परेषां स्यान्मिथ्यात्वादन्यबाधनम्
ŚlōVā.NAV.78cd: विरुद्धाव्यभिचारित्वं बाधो वाप्यनुमानतः ||
ŚlōVā.NAV.79ab: इत्थं सर्वेषु पक्षेषु वक्तव्यं प्रतिसाधनम्
ŚlōVā.NAV.79cd: बाह्यार्थालम्बना बुद्धिरिति सम्यक्च धीरियम् ||
ŚlōVā.NAV.80ab: बाधकापेतबुद्धित्वाद्यथा स्वप्नादिबाधधीः
ŚlōVā.NAV.80cd: सापि मिथ्येति चेद्ब्रूयात्, स्वप्नादीनामबाधनात् ||
ŚlōVā.NAV.81ab: तस्मात्साधर्म्यदृष्टान्तो भवतः साधने न हि
ŚlōVā.NAV.81cd: विज्ञानास्तित्वभिन्नत्वक्षणिकत्वादिधीस्तथा ||
ŚlōVā.NAV.82ab: सम्यक्चेदभ्युपेयेत तदानैकान्तिको भवेत्
ŚlōVā.NAV.82cd: तन्मिथ्याभ्युपपत्तौ च पक्षबाधः प्रसज्यते ||
ŚlōVā.NAV.83ab: तथा च बद्धमुक्तादिव्यवस्था न प्रकल्पते
ŚlōVā.NAV.83cd: ततश्च मोक्षयत्नस्य वैफल्यं वः प्रसज्यते ||
ŚlōVā.NAV.84ab: विकल्पोत्पद्यमाना च ज्ञानास्तित्वादिधीर्यदि
ŚlōVā.NAV.84cd: मृषेष्टा न च दृष्टात्र प्रमाणान्तरतो गतिः ||
ŚlōVā.NAV.85ab: प्रमाणाभावतस्तेन ज्ञानास्तित्वादि दुर्लभम्
ŚlōVā.NAV.85cd: सर्वं चाप्यस्मदादीनां मिथ्या ज्ञानं विकल्पनात् ||
ŚlōVā.NAV.86ab: सान्निध्यविप्रकृष्टत्वे सत्त्वासत्त्वे च दुर्लभे
ŚlōVā.NAV.86cd: मिथ्याज्ञानाविशेषेऽपि सांख्यादिपरिवर्जनात् ||
ŚlōVā.NAV.87ab: बौद्धदर्शन एकस्मिन्पक्षपातो न युज्यते
ŚlōVā.NAV.87cd: मृषात्वं यदि बुद्धेः स्याद्बाधः किं नोपलभ्यते ||
ŚlōVā.NAV.88ab: बाधाद्विनापि तच्चेत्स्याद्व्यवस्था न प्रकल्पते
ŚlōVā.NAV.88cd: प्रतियोगिनि दृष्टे च जाग्रज्ज्ञाने मृषा भवेत् ||
ŚlōVā.NAV.89ab: स्वप्नादिबुद्धिरस्माकं तव भेदोऽपि किङ्कृतः
ŚlōVā.NAV.89cd: न चान्यत्प्रतियोग्यस्ति जाग्रज्ज्ञानस्य शोभनम् ||
ŚlōVā.NAV.90ab: यद्दर्शनेन मिथ्यात्वं स्तम्भादिप्रत्ययो व्रजेत्
ŚlōVā.NAV.90cd: स्वप्नादिप्रतियोगित्वं सर्वलोकप्रसिद्धितः ||
ŚlōVā.NAV.91ab: तदीयधर्मवैधर्म्याद्बाधकप्रत्ययो यथा
ŚlōVā.NAV.91cd: योगिनां जायते बुद्धिर्बाधिका प्रतियोगिनी ||
ŚlōVā.NAV.92ab: जाग्रत्स्तम्भादिबुद्धीनां ततः स्वप्नादितुल्यता
ŚlōVā.NAV.92cd: प्राप्तानां तामवस्थां च सर्वप्राणभृतामपि ||
ŚlōVā.NAV.93ab: बाधोऽयं भविता तेन सिद्धा सप्रतियोगिता
ŚlōVā.NAV.93cd: इह जन्मनि केषाञ् चिन्न तावदुपलभ्यते ||
ŚlōVā.NAV.94ab: योग्यवस्थागतानां तु न विद्मः किं भविष्यति
ŚlōVā.NAV.94cd: योगिनां चास्मादीयानां त्वदुक्तप्रतियोगिनी ||
ŚlōVā.NAV.95ab: त्वदुक्तिविपरीता वा बाधबुद्धिर्भविष्यति
ŚlōVā.NAV.95cd: ईदृक्त्वे योगिबुद्धीनां दृष्टान्तो न तवास्ति च ||
ŚlōVā.NAV.96ab: दृष्टान्तस्त्वस्मादीनां यो गृहीतः स विद्यते
ŚlōVā.NAV.96cd: अथ स्तम्भादिबुद्धीनां वदेत्सप्रतियोगिताम् ||
ŚlōVā.NAV.97ab: बाध्यत्वं चापि बुद्धित्वान्मृगतृष्णादिबुद्धिवत्
ŚlōVā.NAV.97cd: इष्टं सप्रतियोगित्वं मृगतृष्णादिबुद्धिभिः ||
ŚlōVā.NAV.98ab: तदात्मना च बाध्यत्वं ग्राह्यान्तरतयापि च
ŚlōVā.NAV.98cd: बाधकैश्चाप्यनेकान्तः, तदन्यत्वे च पूर्ववत् ||
ŚlōVā.NAV.99ab: मिथ्याधीप्रतियोगित्वं स्वप्नादाविव ते भवेत्
ŚlōVā.NAV.99cd: रागादिक्षययोगित्वनिमित्ताधिगतिस्तथा ||
ŚlōVā.NAV.100ab: यावान्विशेष इष्टश्चेत्सर्वाभावाद्विरुद्धता
ŚlōVā.NAV.100cd: महाजनस्य वा बाधादिवानीम्बाधबुद्धिवत् ||
ŚlōVā.NAV.101ab: वाच्योऽनुमानबाधो वा यदि वा प्रतिसाधनम्
ŚlōVā.NAV.101cd: पूर्वसाधनदोषाश्च सन्धेयाः, तस्य चाधुना ||
ŚlōVā.NAV.102ab: साध्याभेदादवाच्यत्वाद् हेतोर्नोभयसिद्धता
ŚlōVā.NAV.102cd: प्रत्ययत्वं च, सामान्यं भिन्नाभिन्नं न विद्यते ||
ŚlōVā.NAV.103ab: भवतोऽत्यन्तभिन्नं च मत्पक्षेऽपि कथञ् चन
ŚlōVā.NAV.103cd: सारूप्यान्यनिवृत्ती च नेत्येतत्साधयिष्यते ||
ŚlōVā.NAV.104ab: तस्माद्धेतुर्न सामान्यमस्ति सिद्धं द्वयोरपि
ŚlōVā.NAV.104cd: विशेषयोश्च हेतुत्वं पक्षतत्तुल्यसंस्थयोः ||
ŚlōVā.NAV.105ab: न स्यादन्वयहीनत्वादतद्धर्मतयापि च
ŚlōVā.NAV.105cd: न चार्थहीना तद्बुद्धिर् हेतुत्वेन भविष्यति ||
ŚlōVā.NAV.106ab: आश्रयासिद्धिता चोक्ता विशेष्यस्याप्रसिद्धितः
ŚlōVā.NAV.106cd: तथा हेतोर्विरुद्धत्वं दृष्टान्ते साध्यहीनता ||
ŚlōVā.NAV.107ab: विशेषणाप्रसिद्धत्वविकल्पेनैव बोधिते
ŚlōVā.NAV.107cd: स्वप्नादिप्रत्यये बाह्यं सर्वथा न हि नेष्यते ||
ŚlōVā.NAV.108ab: सर्वत्रालम्बनं बाह्यं देशकालान्यथात्मकम्
ŚlōVā.NAV.108cd: जन्मन्येकत्र भिन्ने वा तथा कालान्तरेऽपि वा ||
ŚlōVā.NAV.109ab: तद्देशो वान्यदेशो वा स्वप्नज्ञानस्य गोचरः
ŚlōVā.NAV.109cd: अलातचक्रेऽलातं स्याच्छीघ्रभ्रमणसंस्कृतम् ||
ŚlōVā.NAV.110ab: गन्धर्वनगरेऽभ्राणि पूर्वदृष्टं गृहादि च
ŚlōVā.NAV.110cd: पूर्वानुभूततोयं च रश्मितप्तोषरं तथा ||
ŚlōVā.NAV.111ab: मृगतोयस्य विज्ञाने कारणत्वेन कल्प्यते
ŚlōVā.NAV.111cd: द्रव्यान्तरे विषाणं च शशस्यात्मा च कारणम् ||
ŚlōVā.NAV.112ab: शशशृङ्गधियः मौण्ड्यं निषेधे शिरसोऽस्य च
ŚlōVā.NAV.112cd: वस्त्वन्तरैरसंसृष्टः पदार्थः शून्यताधियः ||
ŚlōVā.NAV.113ab: कारणत्वं पदार्थानामसद्वाक्यार्थकल्पने
ŚlōVā.NAV.113cd: अत्यन्ताननुभूतोऽपि बद्ध्या योऽर्थः प्रकल्प्यते ||
ŚlōVā.NAV.114ab: तस्योत्पत्तौ कथञ् चित्स्युः पृथिव्यादीनि कारणम्
ŚlōVā.NAV.114cd: एष प्रत्यक्षधर्मश्च वर्तमानार्थतैव या ||
ŚlōVā.NAV.115ab: सन्निकृष्टार्थवृत्तिश्च न तु ज्ञानान्तरेष्वियम्
ŚlōVā.NAV.115cd: कथमुत्पादयेज्ज्ञानं तत्रासंश्चेत्, कुतो न्वियम् ||
ŚlōVā.NAV.116ab: अर्थस्याविद्यमानस्य विज्ञानोत्पत्त्यशक्तता
ŚlōVā.NAV.116cd: बाह्यालम्बनतायां नौ विवादोऽर्थस्य संनिधिः ||
ŚlōVā.NAV.117ab: यदि नास्ति, किमेवं स्यादस्मत्पक्षनिवर्तनम्
ŚlōVā.NAV.117cd: तस्माद्यदन्यथासन्तमन्यथा प्रतिपद्यते ||
ŚlōVā.NAV.118ab: तन्निरालम्बनं ज्ञानम्, अभावालम्बनं च तत्
ŚlōVā.NAV.118cd: भावान्तरमभावोऽन्यो न कश्चिदनिरूपणात् ||
ŚlōVā.NAV.119ab: भवता द्वयमत्येतद्दुर्निरूपं सहेतुकम्
ŚlōVā.NAV.119cd: प्रतिज्ञादोषवच्चापि योज्या हेतोर्विरुद्धता ||
ŚlōVā.NAV.120ab: समस्तव्यस्तधर्मादिस्वरूपादिविपर्ययात्
ŚlōVā.NAV.120cd: दृष्टान्तदोषाः सर्वे च योज्याः, न ह्येकवस्तुनि ||
ŚlōVā.NAV.121ab: तव साध्यांशहेत्वंशव्याप्तधर्मादिसम्भवः
ŚlōVā.NAV.121cd: के चिद्वैधर्म्यदृष्टान्तो नास्तीत्यप्यनुयुञ्जते ||
ŚlōVā.NAV.122ab: तदभावादवृत्तेश्च नास्त्यत्रावसरस्तव
ŚlōVā.NAV.122cd: विधिरूपप्रतिज्ञायामेतद्वक्तुं हि शक्यते ||
ŚlōVā.NAV.123ab: तत्रावस्तुविपक्षेऽपि प्रयोगस्य हि सम्भवः
ŚlōVā.NAV.123cd: यस्मिन्ननित्यता नास्ति कार्यतापि न विद्यते ||
ŚlōVā.NAV.124ab: तस्मिन्, यथा खपुष्पादाविति शक्यं हि भाषितुम्
ŚlōVā.NAV.124cd: अत्र त्ववस्तुसाध्यत्वं वस्तुनश्च विपक्षता ||
ŚlōVā.NAV.125ab: तेन स्याद्व्यतिरेकोऽस्य वाच्यः यश्चापि दर्शयेत्
ŚlōVā.NAV.125cd: प्रतिषेधद्वयात्तेन विधिरेव प्रदर्शितः ||
ŚlōVā.NAV.126ab: न च शक्यो विधिर्वक्तुं वस्तुन्यसति केन चित्
ŚlōVā.NAV.126cd: एवं स्थिते च सर्वज्ञनिषेधादावियं गतिः ||
ŚlōVā.NAV.127ab: प्रत्यक्षादेरसामर्थ्यं तदीयस्यास्मदादिवत्
ŚlōVā.NAV.127cd: वैधर्म्यासम्भवेऽप्येतदन्ये त्वाहुरदूषणम् ||
ŚlōVā.NAV.128ab: विनैव तत्प्रयोगेण हेतुरैकान्तिको यतः
ŚlōVā.NAV.128cd: सर्वथा सदुपायानां वादमार्गः प्रवर्तते ||
ŚlōVā.NAV.129ab: अधिकारोऽनुपायत्वान्न वादे शून्यवादिनः
ŚlōVā.NAV.129cd: ननु सर्वं भवत्सिद्धं मयेदं साधनं कृतम् ||
ŚlōVā.NAV.130ab: किमर्थं तदसिद्ध्या त्वं विकल्प्यात्रात्थदूषणम्
ŚlōVā.NAV.130cd: विप्रलिप्सुरिवाहैवं किमर्थं न्यायविद्भवान् ||
ŚlōVā.NAV.131ab: नाश्रौषीः साधनत्वं किं प्रसिद्धस्य द्वयोरपि
ŚlōVā.NAV.131cd: योऽपि तावत्परासिद्धः स्वयं सिद्धोऽभिधीयते ||
ŚlōVā.NAV.132ab: भवेत्तत्र प्रतीकारः स्वतोऽसिद्धे तु का क्रिया
ŚlōVā.NAV.132cd: तं साधयन्विरुन्ध्याद्धि पूर्वाभ्युपगतं नरः ||
ŚlōVā.NAV.133ab: असाधिते तु साध्योऽर्थो न तेन प्रतिपद्यते
ŚlōVā.NAV.133cd: परासिद्धो न पर्याप्तः परेषां प्रतिपत्तये ||
ŚlōVā.NAV.134ab: तेनासाधनता युक्ता, स्वतोऽसिद्धे तु किङ्कृता
ŚlōVā.NAV.134cd: द्वयोः सिद्धस्य हेतुत्वं नादृष्टायोपदिश्यते ||
ŚlōVā.NAV.135ab: प्रत्येष्यन्ति स्वसिद्धेन साधनेन स्वयं यतः
ŚlōVā.NAV.135cd: वदेत्कथमसिद्धं चेत्, इत्यनेनापि किं तव ||
ŚlōVā.NAV.136ab: गृहीतमगृहीतं वा साध्यं वा साधनापि वा
ŚlōVā.NAV.136cd: मयोच्यते चेत्त्वसिद्धं किं त्वं न प्रतिपद्यसे ||
ŚlōVā.NAV.137ab: यत्र स्यात्पुरुषाधीना बुद्धिस्तत्रेदमुच्यते
ŚlōVā.NAV.137cd: कुतोऽस्य पूर्वविज्ञानमित्यत्रेतन्न युज्यते ||
ŚlōVā.NAV.138ab: यदि चैवं भवेदत्र प्रतिज्ञामात्र एव हि
ŚlōVā.NAV.138cd: मद्दोषाज्ञानमात्रेण प्रतिपत्तिर्भवेत्तव ||
ŚlōVā.NAV.139ab: यतस्तु साधनापेक्षा तेनास्यैव प्रमाणता
ŚlōVā.NAV.139cd: तत्स्मृत्युत्पत्तिमात्रे तु वाक्यव्यापार इष्यते ||
ŚlōVā.NAV.140ab: तस्माद्यथैव साध्यांशव्याप्तहेतुनिदर्शनात्
ŚlōVā.NAV.140cd: साध्यं गृह्णन्न वक्तारमपेक्षेत तथा भवान् ||
ŚlōVā.NAV.141ab: यच्चापि भवतो ज्ञानं प्रत्यकादिः किमत्र ते
ŚlōVā.NAV.141cd: मत्प्रसिद्धास्ति युक्तिर्वा साध्यं वात्र यथेच्छसि ||
ŚlōVā.NAV.142ab: तस्मान्न विदुषामेतदुत्तं युज्यते यतः
ŚlōVā.NAV.142cd: तव हेतुरसिद्धोऽयं मम तेन न साधनम् ||
ŚlōVā.NAV.143ab: सत्यं यदि ममैवात्र प्रतिपत्तिः फलं भवेत्
ŚlōVā.NAV.143cd: तदा त्वदप्रसिद्धेऽपि हेतौ मां प्रति हेतुता ||
ŚlōVā.NAV.144ab: यदा तु ज्ञानमात्रत्वप्रतिपत्तौ भवान्मया
ŚlōVā.NAV.144cd: पृष्टः को हेतुरत्रेति तदैवं नोपपद्यते ||
ŚlōVā.NAV.145ab: स्वयं न ह्यगृहीतेन मत्प्रसिद्धेन वा भवान्
ŚlōVā.NAV.145cd: हेतुना साध्यमेतत्तु प्रतिपन्नः कथञ् चन ||
ŚlōVā.NAV.146ab: न च व्याप्रियतेऽन्यत्र वचनं प्राश्निकान्प्रति
ŚlōVā.NAV.146cd: स्वनिश्चयाय यो हेतुस्तस्यैव प्रतिपादनात् ||
ŚlōVā.NAV.147ab: मत्प्रसिद्धत्वमेतस्य कुतश्चावगतं त्वया
ŚlōVā.NAV.147cd: कथं चेत्थं विवक्षा ते स्वयमर्थमजानतः ||
ŚlōVā.NAV.148ab: मयि जिज्ञासमानेऽपि बुद्धिपूर्वाभिधायिनः
ŚlōVā.NAV.148cd: इति ज्ञात्वा च वो वृद्धैर्भाषितोभयसिद्धता ||
ŚlōVā.NAV.149ab: तेन यद्वन्ममैतेन त्वमधित्ससि हेतुना
ŚlōVā.NAV.149cd: साध्यज्ञानम्, तथैवाहमज्ञानं तव दूषणैः ||
ŚlōVā.NAV.150ab: यथैव च भवानीदृक्साध्यमुक्त्वास्य साधनम्
ŚlōVā.NAV.150cd: साध्यानुरूपमज्ञात्वा विहतः प्रतिपादनात् ||
ŚlōVā.NAV.151ab: तथैव प्रतिपाद्योऽपि तादृक्साध्यबुभुत्सया
ŚlōVā.NAV.151cd: मन्वानः साधनं दुष्टं ततः साध्यं न बुध्यते ||
ŚlōVā.NAV.152ab: संवित्त्या साधनं मत्वा तत्सद्भावे दृढे स्थिते
ŚlōVā.NAV.152cd: साध्यस्यासम्भवादेव त्वदुक्तं नावबुध्यते ||
ŚlōVā.NAV.153ab: तेनाशेयं न कर्तव्या मोहादपि मयेरिते
ŚlōVā.NAV.153cd: साधने साधनं ज्ञात्वा पर एवावभोत्स्यते ||
ŚlōVā.NAV.154ab: विस्प्ष्टश्चाक्षपादोक्तो विरोधो हेतुसाध्ययोः
ŚlōVā.NAV.154cd: यमदृष्ट्वा परैरुक्तमदूषणमिदं किल ||
ŚlōVā.NAV.155ab: ननु लोकप्रसिद्धेन पूर्वमेतेन हेतुना
ŚlōVā.NAV.155cd: साध्यसिद्धिर्ममाप्यासीत्परमार्थोऽस्य नास्तिता ||
ŚlōVā.NAV.156ab: योऽधुना परमार्थेन नास्तीत्येवं प्रकाशते
ŚlōVā.NAV.156cd: कथं पूर्वमसावासीदसंश्चेत्साधनं कथम् ||
ŚlōVā.NAV.157ab: साधनं चेदवश्यं च परमार्थास्तिता भवेत्
ŚlōVā.NAV.157cd: सिद्धिर्नापरमार्थेन परमार्थस्य युज्यते ||
ŚlōVā.NAV.158ab: न दृष्टा शशशृङ्गादेः सम्यग्ज्ञानादिहेतुता
ŚlōVā.NAV.158cd: बाष्पादिनाप्यधूमेन मिथ्या वह्न्यादिबोधनम् ||
ŚlōVā.NAV.159ab: तस्मादसत्यहेतोर्या परमार्थे मतिस्तव
ŚlōVā.NAV.159cd: साप्यसत्या न सत्यं हि सत्याभासेन गम्यते ||
ŚlōVā.NAV.160ab: येऽपि रेखादयो दृष्टा वर्णानां प्रतिपादकाः
ŚlōVā.NAV.160cd: न ते स्वेनापि रूपेण परमार्थत्ववर्जिताः ||
ŚlōVā.NAV.161ab: वर्णात्मना न सत्याश्चेत्, सर्वभावेष्वयं विधिः
ŚlōVā.NAV.161cd: पदार्थान्तररूपेण न सत्यं किञ् चिदिष्यते ||
ŚlōVā.NAV.162ab: स्वरूपे विद्यमाने तु यदप्येवं प्रकाशते
ŚlōVā.NAV.162cd: स्वरूपाभावक्.ल्प्तौ तु न सत्यं नाप्यसत्यता ||
ŚlōVā.NAV.163ab: हेत्वादीनां तु भवतः स्वरूपेणाप्यसत्यता
ŚlōVā.NAV.163cd: तेन बाष्पादिवत्तेषामुपायत्वम्, न लेख्यवत् ||
ŚlōVā.NAV.164ab: उपायानां स्वरूपं हि संवृत्त्यात्मकमेव नः
ŚlōVā.NAV.164cd: तथा च सत्यतेष्टैव स्वरूपासत्यता कथम् ||
ŚlōVā.NAV.165ab: संवृत्या यत्स्वरूपं हि तद्वाङ्मात्रनिबन्धनम्
ŚlōVā.NAV.165cd: हेतुत्वं परमार्थस्य प्रतिपत्तुं न शक्नुयात् ||
ŚlōVā.NAV.166ab: परमाथाच्च लोकस्य न भेदे हेतुरस्ति ते
ŚlōVā.NAV.166cd: लौकिकोपायगम्यस्य केन स्यात्परमार्थता ||
ŚlōVā.NAV.167ab: नन्वस्त्यपि बाह्येऽर्थे बुद्ध्यारूढे न सिध्यति
ŚlōVā.NAV.167cd: वासनाशब्दभेदोत्थविकल्पप्रविभागतः ||
ŚlōVā.NAV.168ab: न्यायविद्भिरिदं चोक्तं धर्मादौ बुद्धिमाश्रिते
ŚlōVā.NAV.168cd: व्यवहारोऽनुमानादेः कल्प्यते न बहिःस्थिते ||
ŚlōVā.NAV.169ab: अस्तीदं वचनं तेषामिदं तत्र परीक्ष्यताम्
ŚlōVā.NAV.169cd: भेदोऽसतः कथं हि स्याद्बुद्धिशब्दयोः ||
ŚlōVā.NAV.170ab: निर्वस्तुके कथञ् चिन्नु प्रसवो बुद्धिशब्दयोः
ŚlōVā.NAV.170cd: शब्दभेदोऽपि भवतस्तदभावान्न सिध्यति ||
ŚlōVā.NAV.171ab: यदि वा विद्यमानोऽपि भेदो बुद्धिप्रकल्पितः
ŚlōVā.NAV.171cd: साध्यसाधनधर्मादेर्व्यवहाराय कल्प्यते ||
ŚlōVā.NAV.172ab: ततो भवत्प्रयुक्तेऽस्मिन्साधने यावदुच्यते
ŚlōVā.NAV.172cd: सर्वत्रोत्पद्यते बुद्धिरिति दूषणता भवेत् ||
ŚlōVā.NAV.173ab: यश्च मन्त्रस्त्वयोक्तोऽयं धर्म्यादौ बुद्धिमाश्रिते
ŚlōVā.NAV.173cd: न बाह्यापेक्षया स स्यादसिद्ध्यादौ मयेरिते ||
ŚlōVā.NAV.174ab: बुद्धिप्रक्.ल्प्तिसिधिश्च भवतां व्यवहारिणम्
ŚlōVā.NAV.174cd: मदुक्तं दूषणं सिद्धं त्वदुक्तं तु न साधनम् ||
ŚlōVā.NAV.175ab: बाह्यार्थव्यवहारित्वाज्ज्ञानोत्पादे स्थितेऽपि नः
ŚlōVā.NAV.175cd: कथञ् चिन्न हि कल्प्येत व्यवहारोऽर्थवर्जितः ||
ŚlōVā.NAV.176ab: ननु यद्वन्मया हेतुर्नेष्यते दूषणं तथा
ŚlōVā.NAV.176cd: तेन मे दूषणाभावाददुष्टं साधनं भवेत् ||
ŚlōVā.NAV.177ab: नेदानीं दूषणैः कार्यम्, साधनाभावतो यदि
ŚlōVā.NAV.177cd: त्वयैवास्मदभिप्रेता स्वपक्षासिद्धिराश्रिता ||
ŚlōVā.NAV.178ab: न चास्ति वासनाभेदो निमित्तासम्भवात्तव
ŚlōVā.NAV.178cd: ज्ञानभेदो निमित्तं चेत्, तस्य भेदः कथं पुनः ||
ŚlōVā.NAV.179ab: वासनाभेदतश्चेत्स्यात्, प्राप्तमन्योन्यसंश्रयम्
ŚlōVā.NAV.179cd: स्वच्छस्य ज्ञानरूपस्य न हि भेदः स्वतोऽस्ति ते ||
ŚlōVā.NAV.180ab: प्रमाणं वासनास्तित्वे भेदे वापि न विद्यते
ŚlōVā.NAV.180cd: कुर्याद्ग्राहकभेदं सा ग्राह्यभेदस्तु किङ्कुतः ||
ŚlōVā.NAV.181ab: संवित्त्या जायमाना हि स्मृतिमात्रं करोत्यसौ
ŚlōVā.NAV.181cd: क्षणिकेषु च चित्तेषु विनाशे च निरन्वये ||
ŚlōVā.NAV.182ab: वास्यवासकयोश्चैवमसाहित्यान्न वासना
ŚlōVā.NAV.182cd: पूर्वक्षणैरनुत्पन्नो वास्यते नोत्तरः क्षणः ||
ŚlōVā.NAV.183ab: उत्तरेण विनष्टत्वान्न च पूर्वस्य वासना
ŚlōVā.NAV.183cd: साहित्येऽपि तयोर्नैव सम्बन्धोऽस्तीत्यवासना ||
ŚlōVā.NAV.184ab: क्षणिकत्वाद्द्व्यस्यापि व्यापारो न परस्परम्
ŚlōVā.NAV.184cd: विनश्यच्च कथं वस्तु वास्यतेऽन्येन नश्यता ||
ŚlōVā.NAV.185ab: अवस्थिता हि वास्यन्ते भावाभावैरवस्थितैः
ŚlōVā.NAV.185cd: अवस्थितो हि पूर्वस्माद्भिद्यते नोत्तरो यदि ||
ŚlōVā.NAV.186ab: पूर्ववद्वासना तत्र न स्यादेवाविशेषतः
ŚlōVā.NAV.186cd: भङ्गुरे पूर्वसादृश्याद्भिन्नत्वाच्चास्ति वासना ||
ŚlōVā.NAV.187ab: नैतदस्त्यनुरूपं तु क्षणिकत्वे धियां तव
ŚlōVā.NAV.187cd: पूर्वज्ञानं त्वनुत्पन्नं कार्यं नारभते क्वचित् ||
ŚlōVā.NAV.188ab: न विनष्टं, न तस्यास्ति निष्पन्नस्य क्षणं स्थितिः
ŚlōVā.NAV.188cd: तेनोत्पन्नविनष्टत्वान्नास्त्यारम्भक्षणोऽपि हि ||
ŚlōVā.NAV.189ab: निरन्वयविनष्टत्वादानुरूप्यं कुतः पुनः
ŚlōVā.NAV.189cd: न तदीयोस्ति कश्चिच्च धर्म उत्तरबुद्धिषु ||
ŚlōVā.NAV.190ab: समानधर्मतां मुक्त्वा नानुरूप्यं च विद्यते
ŚlōVā.NAV.190cd: यदि स्यादानुरूप्याच्च वासना गोधियो यदा ||
ŚlōVā.NAV.191ab: हस्तिबुद्धिर्भवेत्तत्र वैलक्षण्यान्न वासना
ŚlōVā.NAV.191cd: ततः परं च गोज्ञानं निर्मूलत्वान्न सम्भवेत् ||
ŚlōVā.NAV.192ab: सर्वं विलक्षणं ज्ञानं न स्यादेव विलक्षणात्
ŚlōVā.NAV.192cd: बाह्याऋथानुग्रहाभावात्पारार्थ्येनावशीकृताः ||
ŚlōVā.NAV.193ab: निरन्वयविनाशिन्यः कुर्युः कार्यं कथं क्रमात्
ŚlōVā.NAV.193cd: विनाशे कारणस्येष्टः कार्यारम्भश्च नान्यथा ||
ŚlōVā.NAV.194ab: ततैव ज्ञाननाशेन विनष्टाः सर्ववासनाः
ŚlōVā.NAV.194cd: तेन सर्वाभ्य एताभ्यः सर्वाकारं यदुत्थितम् ||
ŚlōVā.NAV.195ab: ज्ञानमेकक्षणेनैव विनाशं गन्तुमर्हति
ŚlōVā.NAV.195cd: यद्याश्रयविनाशेऽपि शक्त्यनाशोऽभ्युपेयते ||
ŚlōVā.NAV.196ab: क्षणिकत्वं च हीयेत न चारम्भोऽन्यथा भवेत्
ŚlōVā.NAV.196cd: वासनानां प्रवाहोऽपि यदि ज्ञानप्रवाहवत् ||
ŚlōVā.NAV.197ab: वासनातस्ततो ज्ञानं न स्यात्तस्माच्च वासना
ŚlōVā.NAV.197cd: कुर्यातां तुल्यमेवैते नान्योन्यं तु कदा चन ||
ŚlōVā.NAV.198ab: नान्यो विलक्षणो हेतुर्येनान्यादृक्फलं भवेत्
ŚlōVā.NAV.198cd: तस्मात्संवृतिसत्यैषा कल्पिता नास्ति तत्त्वतः ||
ŚlōVā.NAV.199ab: न चेदृशेन भवेन कार्यमुत्पद्यते क्व चित्
ŚlōVā.NAV.199cd: यस्य त्ववस्थितो ज्ञाता ज्ञानाभ्यासेन युज्यते ||
ŚlōVā.NAV.200ab: स तस्य वासनाधारो वासनापि स एव वा
ŚlōVā.NAV.200cd: कुसुमे बीजपूरादेर्यल्लाक्षाद्युपसिच्यते ||
तद्रूपस्यैव संक्रान्तिः फले तस्य, इत्यवासनाŚlōVā.NAV.201ab: युक्त्यानुपेतामसतीं प्रकल्प्य यद्वासनामर्थनिराक्रियेयम्/
ŚlōVā.NAV.201cd: आस्थानिवृत्त्यर्थमवादि बौद्धैर्ग्राहं गतास्तत्र कथञ् चिदन्ये ||


---------------------------------------------------------------------
[औत्पत्तिकसूत्र शुन्यवाद (स्न्व्)]

ŚlōVā.SNV.1ab: एवमुक्तेऽनुमानस्य ज्ञानमाच्रित्य दूषणे
ŚlōVā.SNV.1cd: ज्ञानप्रवृत्त्यशक्त्या तु परः प्रत्यवतिष्ठते ||
ŚlōVā.SNV.2ab: यत्तावन्मन्यमानेन प्रत्यक्षं भवतोच्यते
ŚlōVā.SNV.2cd: दूषणं तद्विरोधादि तदिदानीं परीक्ष्यताम् ||
ŚlōVā.SNV.3ab: प्रवर्तितुं हि किं शक्तं स्तम्भाद्यर्थे बहिः स्थिते
ŚlōVā.SNV.3cd: अथ वात्मांश एवैतत्ग्राह्ये क्षीणं न वस्तुनि ||
ŚlōVā.SNV.4ab: तद्यद्येतेन बाह्योऽर्थो गृह्यते दूषणं ततः
ŚlōVā.SNV.4cd: त्वदुक्तं सर्वमात्मांशे ग्राह्ये तन्नोपपद्यते ||
ŚlōVā.SNV.5ab: तत्र तावदिदं सिद्धं सर्वप्राणभृतामपि
ŚlōVā.SNV.5cd: ग्राह्यतं नीलपीतादिदीर्घाद्याकारवस्तुनः ||
ŚlōVā.SNV.6ab: न चाप्याकारभेदेन ज्ञानज्ञेयावधारणा
ŚlōVā.SNV.6cd: न चान्यतरधर्मत्वं विस्पष्टं तत्र गृह्यते ||
ŚlōVā.SNV.7ab: गृह्यमाणस्य चास्तित्वं नाग्राह्यस्याप्रमाणकम्
ŚlōVā.SNV.7cd: तस्मादाकारवद्वस्तु ग्राह्यत्वाद्विद्यते ध्रुवम् ||
ŚlōVā.SNV.8ab: अतः परीक्षमाणानां ज्ञानमाकारवद्यदि
ŚlōVā.SNV.8cd: तन्मात्रे च प्रमा क्षीणा ततो नास्त्यर्थकल्पना ||
ŚlōVā.SNV.9ab: यदि वाकारवत्ता स्याद्बाह्यस्यैवेह वस्तुनः
ŚlōVā.SNV.9cd: तदस्ति गृह्यमाणत्वात्तत्सिद्धैवास्ति धीरपि ||
ŚlōVā.SNV.10ab: किं तावदत्र युक्तं स्याज्ज्ञानमाकारवत्, कुतः
ŚlōVā.SNV.10cd: एकमाकारवद्वस्तु ग्राह्यमित्यध्यगीष्महि ||
ŚlōVā.SNV.11ab: तद्यद्याकारवानर्थो बाह्यः कल्प्यते तस्य च
ŚlōVā.SNV.11cd: ग्राह्यत्वमन्यथा न स्यादिति ग्राहककल्पना ||
ŚlōVā.SNV.12ab: तेनाकारवतः क्.ल्प्ताद्ग्राह्यादाकारवर्जितम्
ŚlōVā.SNV.12cd: वस्त्वन्तरं प्रकल्प्यं स्याद्ग्राहकं निष्प्रमाणकम् ||
ŚlōVā.SNV.13ab: तस्याकल्पनमिच्छंश्चेदर्थे ग्राहकतां वदेः
ŚlōVā.SNV.13cd: संज्ञामात्रे विसंवदः सिद्धा त्वेकार्थकल्पना ||
ŚlōVā.SNV.14ab: ग्राह्यग्राहकयोरैक्यं सर्वथा प्रतिपाद्यते
ŚlōVā.SNV.14cd: बाह्याभ्यन्तररूपश्च परिकल्प्यो मृषेष्यते ||
ŚlōVā.SNV.15ab: मत्पक्षे यद्यपि स्वच्छो ज्ञानात्मा परमार्थतः
ŚlōVā.SNV.15cd: तथाप्यनादौ संसारे पूर्वज्ञानप्रसूतिभिः ||
ŚlōVā.SNV.16ab: चित्राभिश्चित्रहेतुत्वाद्वासनाभिरुपप्लवात्
ŚlōVā.SNV.16cd: स्वानुरूप्येण नीलादि ग्राह्यग्राहकरूषितम् ||
ŚlōVā.SNV.17ab: प्रविभक्तमिवोत्पन्नं नान्यमर्थमप्क्षते
ŚlōVā.SNV.17cd: अन्योन्यहेतुता चैव ज्ञानशक्त्योरनादिका ||
ŚlōVā.SNV.18ab: अनेककल्पनायाश्च ज्यायसी ह्येककल्पना
ŚlōVā.SNV.18cd: शक्तिमात्रस्य भेदश्च वस्तुभेदाद्विशिष्यते ||
ŚlōVā.SNV.19ab: तस्मादुभयसिद्धत्वाज्ज्ञानस्याकारकल्पना
ŚlōVā.SNV.19cd: ज्यायसी, भवतस्त्वर्थं कल्पयित्वा भवेदियम् ||
ŚlōVā.SNV.20ab: तदसिद्धावशक्तत्वात्, तेनैवं विप्रकृष्टता
ŚlōVā.SNV.20cd: प्रत्यासन्नं च, सम्बद्धं ग्राह्यं मम भविष्यति ||
ŚlōVā.SNV.21ab: इतश्चाकारवज्ज्ञानम्, यस्मात्तद्वत्र्पकाशकम्
ŚlōVā.SNV.21cd: स्वयम्प्रकाशहीनस्य बाह्यस्योपासनं मतम् ||
ŚlōVā.SNV.22ab: न चागृहीते ज्ञानाख्ये प्रकाश्योऽर्थोऽवधार्यते
ŚlōVā.SNV.22cd: तदधीनप्रकाशत्वाद्दीपाभासे यथा घटः ||
ŚlōVā.SNV.23ab: उत्पन्नेष्वपि चार्थेषु प्रकाशाभावतः क्व चित्
ŚlōVā.SNV.23cd: प्रतिबन्धकयोगाद्वा संवित्तिर्नोपजायते ||
ŚlōVā.SNV.24ab: ज्ञानस्योत्पद्यमानस्य प्रतिबन्धो न कश्चन
ŚlōVā.SNV.24cd: न चाप्रकाशरूपत्वं येनास्याग्रहणं भवेत् ||
ŚlōVā.SNV.25ab: प्राक्चार्थग्रहणादिष्टा तस्योत्पत्तिस्तदैव च
ŚlōVā.SNV.25cd: संवेदनं भवेदस्य, न चेत्कालान्तरेऽपि न ||
ŚlōVā.SNV.26ab: किं हि तस्य भवेदूर्ध्वं प्राक्चासीन्न येन तत्
ŚlōVā.SNV.26cd: ज्ञानान्तरस्य चोत्पत्तिं प्रकाशो न प्रतीक्षते ||
ŚlōVā.SNV.27ab: ज्ञानान्तरस्य चोत्पत्तिं प्रकाशो न प्रतीक्षते
ŚlōVā.SNV.27cd: तस्य तस्यापि चान्येन संवित्तावस्थितिर्भवेत् ||
ŚlōVā.SNV.28ab: ज्ञानपृष्टेन योऽप्यूर्ध्वमर्थाभावेऽपि
ŚlōVā.SNV.28cd: परामर्शोऽर्थोरूपस्य स कथं वोपपद्यते ||
ŚlōVā.SNV.29ab: तद्रूपमार्थमालिख्य यदि धीर्नोपजायते
ŚlōVā.SNV.29cd: भूतकाले च यद्यर्थस्तत्पूर्वं नोपलक्षितः ||
ŚlōVā.SNV.30ab: वक्तारश्चापि दृश्यन्ते वर्त्तमानार्थबुद्धिषु
ŚlōVā.SNV.30cd: नीलोऽर्थोऽयं यतो मेऽत्र तद्रूपा जायते मतिः ||
ŚlōVā.SNV.31ab: तस्मात्पूर्वगृहीतासु बुद्धिष्वर्थोपल्म्भनम्
ŚlōVā.SNV.31cd: न चोपलब्धिरस्तीहि निराकारासु बुद्धिषु ||
ŚlōVā.SNV.32ab: विवेकबुद्ध्यभावाच्च, साकारस्य च दर्शनात्
ŚlōVā.SNV.32cd: आकारवत्तया बोधो ज्ञानस्यैव प्रसज्यते ||
ŚlōVā.SNV.33ab: न ह्येवं कल्पना शक्या निराकारादितो मतिः
ŚlōVā.SNV.33cd: गृह्यतेऽर्थस्ततः पश्चात्साकारः सम्प्रतीयते ||
ŚlōVā.SNV.34ab: आकारवत्त्वभेदो हि ज्ञात्वा शक्येत भाषितुम्
ŚlōVā.SNV.34cd: प्राग्बुद्धिग्रहणादर्थे संवित्तिर्नेति साधितम् ||
ŚlōVā.SNV.35ab: न चार्थाकार एवायं ज्ञानारूढः प्रतीयते
ŚlōVā.SNV.35cd: न हि सोऽन्तःप्रवेशाय पर्याप्तो नार्थहानये ||
ŚlōVā.SNV.36ab: इत्थम्भावे प्रमाणं च तस्य वक्तुं न शक्यते
ŚlōVā.SNV.36cd: तदीयप्रतिबिम्बत्वमेतस्मादेव नेष्यते ||
ŚlōVā.SNV.37ab: निश्चन्द्रे बिम्बरूपं हि दृष्टं येन दिवा जलम्
ŚlōVā.SNV.37cd: स रात्रौ खे च तं दृष्ट्वा जानाति प्रतिबिम्बताम् ||
ŚlōVā.SNV.38ab: विज्ञाने न कदा चित्तु प्राङ् निराकारदर्शनम्
ŚlōVā.SNV.38cd: बाह्ये वाकारवत्ताधीर्येनैवं कल्पना भवेत् ||
ŚlōVā.SNV.39ab: शब्दगन्धरसानां च कीदृशी प्रतिबिम्बता
ŚlōVā.SNV.39cd: ज्ञाने च गृह्यमाणस्य कथं स्यादर्थधर्मता ||
ŚlōVā.SNV.40ab: बाह्याभ्यन्तरदेशत्वान्न चार्थज्ञानयोर्मिथः
ŚlōVā.SNV.40cd: सम्पर्कोऽस्ति यतो मोहादविवेकमतिर्भवेत् ||
ŚlōVā.SNV.41ab: असम्मूढस्य चादृष्टे न सम्मोहप्रकल्पना
ŚlōVā.SNV.41cd: कल्प्यमानेऽथ वाप्येवं तद्द्वयोरवतिष्ठते ||
ŚlōVā.SNV.42ab: संसर्गधम आकारस्तस्मादेव न युज्यते
ŚlōVā.SNV.42cd: देशभेदादसंसर्गः, मूरामूर्ततया तथा ||
ŚlōVā.SNV.43ab: तैलोक्येन प्रसङ्गाच्च संसर्गो नैककालता
ŚlōVā.SNV.43cd: न चाप्यार्जवतः स्थानं ज्ञाने नार्थस्य विद्यते ||
ŚlōVā.SNV.44ab: सर्वथा कल्पनायां च चक्षुषापि रसादयः
ŚlōVā.SNV.44cd: गृह्येरन्सर्वभावानामण्वाकाराश्च तद्गताः ||
ŚlōVā.SNV.45ab: न चापि विषयत्वेन स्थाने संसर्गकल्पना
ŚlōVā.SNV.45cd: विषयत्वं हि कीदृक्स्यात्प्रागाकारोपलम्भनात् ||
ŚlōVā.SNV.46ab: न ह्यसञ्चेतितो भावो विषयत्वेन कल्प्यते
ŚlōVā.SNV.46cd: विषयत्वात्तदाकार आकाराद्विषयश्च सः ||
ŚlōVā.SNV.47ab: द्वयोराकारनिर्मुक्तं सत्त्वं संसृष्टता तथा
ŚlōVā.SNV.47cd: स्वरूपतः परिच्छिद्य वक्तुमित्यादि युज्यते ||
ŚlōVā.SNV.48ab: न चाप्यस्येह सद्भावः प्राग्गृहीतो न चोपरि
ŚlōVā.SNV.48cd: न ह्याकारविनिर्मुक्तं ग्राह्यमस्तीति भाषितम् ||
ŚlōVā.SNV.49ab: तस्मादर्थेन संसर्गो निष्प्रमाणक एव ते
ŚlōVā.SNV.49cd: ज्ञानवैचित्र्यसिद्ध्यर्थं न चास्त्यर्थस्य कल्पना ||
ŚlōVā.SNV.50ab: तदधीनं हि वैचित्र्यं क्व दृष्टं येन कल्प्यते
ŚlōVā.SNV.50cd: निराकारेण चोत्पत्तिर्वैचित्र्याकारयोः कथम् ||
ŚlōVā.SNV.51ab: निराकाराच्च विषयाद्बुद्ध्याकारोऽतिविस्मयः
ŚlōVā.SNV.51cd: स्मृतिस्वप्नादिबोधे च स्यादनाकारता तव ||
ŚlōVā.SNV.52ab: न हि तत्रार्थसंसर्गः केवला वासनैव तु
ŚlōVā.SNV.52cd: हेतुत्वेनोपपन्नेति सैव जाग्रद्धियामपि ||
ŚlōVā.SNV.53ab: अन्वयव्यतिरेकाभ्यामेवं ज्ञानस्य गम्यते
ŚlōVā.SNV.53cd: न हि बाह्यस्य ज्ञानापेतो निदर्श्यते ||
ŚlōVā.SNV.54ab: बाह्यापेतो मया यद्वत्, तस्मात्संसर्गवागियम्
ŚlōVā.SNV.54cd: निराकारेऽपि विज्ञाने वासनास्वेव युज्यते ||
ŚlōVā.SNV.55ab: द्वयोरप्येक आकार इत्येतस्याप्रमाणता
ŚlōVā.SNV.55cd: देशभेदादसंसर्गः, द्वयोश्चानवधारणात् ||
ŚlōVā.SNV.56ab: एवमेवार्थबुद्ध्योः स्यात्सादृश्यान्नाविभक्तता
ŚlōVā.SNV.56cd: भेदे ज्ञाते हि सादृश्यं नाज्ञाते स्यात्खपुष्पवत् ||
ŚlōVā.SNV.57ab: तथा द्विचन्द्रमायादावन्यथार्थे व्यवस्थिते
ŚlōVā.SNV.57cd: या स्यादाकारसंवित्तिर्नासावर्थनिबन्धना ||
ŚlōVā.SNV.58ab: नक्षत्रं तारका तिष्यो दारा इत्येवमादिषु
ŚlōVā.SNV.58cd: नैकत्रार्थे विरुद्धत्वाल्लिङ्गानेकत्वसम्भवः ||
ŚlōVā.SNV.59ab: परिव्राट्कामुकशुनां कुणपादिमतिस्तथा
ŚlōVā.SNV.59cd: दीर्घह्रस्वत्वबुद्धिश्च ह्येकस्मिन्नप्यपेक्षया ||
ŚlōVā.SNV.60ab: घटत्वात्पार्थवद्रव्यप्रमेयादिमतिस्तथा
ŚlōVā.SNV.60cd: युगपद्ग्राहकाणां च न स्यादैकात्म्यवत्तया ||
ŚlōVā.SNV.61ab: नार्थे ह्येकत्र युगपद्विरुद्धाकारसम्भवः
ŚlōVā.SNV.61cd: प्रत्ययानां तु भिन्नत्वाद्भवेच्छक्त्यनुसारतः ||
ŚlōVā.SNV.62ab: निरपेक्षं स्वरूपेण तस्माज्ज्ञानं यदाकृति
ŚlōVā.SNV.62cd: तथार्थो न यथार्थं तु ज्ञानमुत्पद्यते क्व चित् ||
ŚlōVā.SNV.63ab: इत्थं विज्ञानतन्त्रत्वे को न्वर्थं कल्पयिष्यति
ŚlōVā.SNV.63cd: धीरनारोपिताकारा स्वात्मन्येवोपयोक्ष्यते ||
ŚlōVā.SNV.64ab: नैतदस्ति, त्वयैकं हि ग्राह्यं ग्राहकमिष्यते
ŚlōVā.SNV.64cd: न चैकस्यैवमात्मत्वे दृष्टान्तः कश्चिदस्ति ते ||
ŚlōVā.SNV.65ab: अग्न्यादयो घटादीनां प्रसिद्धा ये प्रकाशकाः
ŚlōVā.SNV.65cd: न ते प्रकाश्यरूपा हि प्रकाशस्य, अनपेक्षणात् ||
ŚlōVā.SNV.66ab: ग्राह्यत्वं तु यदा तेषां तदाक्षं ग्राहकं मतम्
ŚlōVā.SNV.66cd: अक्षग्रहणकाले तु ग्राहिका धीर्भविष्यति ||
ŚlōVā.SNV.67ab: तस्यां तु गृह्यमाणायामन्या धीर्ग्राहिकेष्यते
ŚlōVā.SNV.67cd: नन्वात्मा ग्राहको ग्राह्यो भवताभ्युपगम्यते ||
ŚlōVā.SNV.68ab: कथञ् चिद्धर्मरूपेण भिन्नत्वात्प्रत्ययस्य तत्
ŚlōVā.SNV.68cd: ग्राहकत्वं भवेत्तत्र ग्राह्यं द्रव्यादि चात्मनः ||
ŚlōVā.SNV.69ab: यस्तु नान्यन्तभेदोऽत्र क्व वासाविष्यते मया
ŚlōVā.SNV.69cd: प्रत्यासत्तिनिमित्ता तु प्रत्यगात्मप्रवर्त्तिता ||
ŚlōVā.SNV.70ab: अस्मत्प्रयोगसम्भिन्ना ज्ञानस्यैव तु कर्तरि
ŚlōVā.SNV.70cd: भवन्ती तत्र संवित्तिर्युज्येताप्यात्मकर्तृका ||
ŚlōVā.SNV.71ab: न चात्र करणज्ञानग्राहकाकारवेदनम्
ŚlōVā.SNV.71cd: ग्राह्यत्वं येन बुद्धेः स्यादभिन्नत्वेऽपि पूर्ववत् ||
ŚlōVā.SNV.72ab: अन्यरूपापि संवित्तिर्यद्यन्यविषयेष्यते
ŚlōVā.SNV.72cd: ज्ञानाकारापि संवित्तिः कस्मान्नार्थस्य कल्प्यते ||
ŚlōVā.SNV.73ab: अभिन्नत्वं यदा चेष्टं ग्राह्यग्राहकवस्तुनोः
ŚlōVā.SNV.73cd: तदान्यतरसंवित्तौ द्व्याकारं ग्रहणं भवेत् ||
ŚlōVā.SNV.74ab: यदा तु ग्राह्यमाकारं नीलादि प्रतिपद्यते
ŚlōVā.SNV.74cd: न तदा ग्राहकाकारा संवित्तिर्दृश्यते क्व चित् ||
ŚlōVā.SNV.75ab: तस्मादभिन्नता चेत्स्यात्तस्याप्यनुभवो भवेत्
ŚlōVā.SNV.75cd: ग्राह्यो वा नानुभूयेत ग्राहकाननुभूतिवत् ||
ŚlōVā.SNV.76ab: ग्राहकग्रहणेऽप्येवं ग्राह्यसंवेदनं भवेत्
ŚlōVā.SNV.76cd: शुद्धमेव निराकारं ग्राहकं संविदस्ति हि ||
ŚlōVā.SNV.77ab: ग्राह्यादभिन्नताया च सा संवित्तिर्न युज्यते
ŚlōVā.SNV.77cd: ग्राहको वा न गृह्येत तद्ग्राह्याननुभूतिवत् ||
ŚlōVā.SNV.78ab: यथावद्ग्राह्यसंवित्तौ ग्राहकग्रहणेऽपि वा
ŚlōVā.SNV.78cd: ग्राह्यग्राहकसंवित्तिर्नास्त्येव स्याद्द्वयोरपि ||
ŚlōVā.SNV.79ab: स बहिर्देशसम्बद्धः इत्यनेन निरूप्यते
ŚlōVā.SNV.79cd: ग्राह्याकारस्य संवित्तिर्ग्राहकानुभवादृते ||
ŚlōVā.SNV.80ab: परं प्रति हि साध्यत्वदर्थस्याकारसिद्धये
ŚlōVā.SNV.80cd: बहिर्देशेन सम्बन्धो न हेतुत्वाय कल्पते ||
ŚlōVā.SNV.81ab: तस्माद्बहिरितीहेदं निष्कृष्टं ग्राहकांशतः
ŚlōVā.SNV.81cd: संवेद्यं नीलपीतादि प्रत्यक्षादेरुदाहृतम् ||
ŚlōVā.SNV.82ab: न पूर्वं ज्ञायते बुद्धिरित्यत्रैतद्वदिष्यते
ŚlōVā.SNV.82cd: ग्राहकस्यैव संवित्तिर्लक्ष्यते ग्रहणे क्व चित् ||
ŚlōVā.SNV.83ab: न स्मरामि मया कोऽपि गृहीतोऽर्थस्तदेति हि
ŚlōVā.SNV.83cd: स्मरन्ति ग्राहकोत्पादग्राह्यरूपविवर्जितम् ||
ŚlōVā.SNV.84ab: तस्मादभिन्नतायां च ग्राह्येऽपि स्मरणं भवेत्
ŚlōVā.SNV.84cd: ग्राहकस्मृतिनिर्भासात्तत्राप्येषैव गृह्यते ||
ŚlōVā.SNV.85ab: तदत्यन्ताविनाभावान्नैकाकारं हि जायते
ŚlōVā.SNV.85cd: अन्वयव्यतिरेकाभ्यां सिद्धैवं भिन्नता तयोः ||
ŚlōVā.SNV.86ab: ग्राह्यांशो ग्राहकांशेन गृह्यते, ग्राहकः पुनः
ŚlōVā.SNV.86cd: गृह्येतेति न वक्तव्यम्, ग्राहकान्तरवर्जनात् ||
ŚlōVā.SNV.87ab: ग्राह्यांशेनाप्यशक्तत्वान्न तस्य ग्रहणं भवेत्
ŚlōVā.SNV.87cd: ग्राहकत्वेन चैतस्य हीयेतैव द्विरूपता ||
ŚlōVā.SNV.88ab: ग्राहके गृह्यमाणे च ग्राह्यमात्रप्रसञ्जनम्
ŚlōVā.SNV.88cd: न स्यादाकार एकश्चेदितरस्यापि नास्तिता ||
ŚlōVā.SNV.89ab: उद्भवाभिभवाभ्यां च ग्राह्याग्राह्यत्वदर्शनम्
ŚlōVā.SNV.89cd: यथा दीपप्रभादीनां रूपमात्रोपलम्भनम् ||
ŚlōVā.SNV.90ab: दिवा चाग्नेः समीपस्थैः स्पर्श एवोपलभ्यते
ŚlōVā.SNV.90cd: गन्धवद्द्रव्यवृत्तौ च गन्धस्यैवोपलम्भनम् ||
ŚlōVā.SNV.91ab: न गुणान्तरसंवित्तिर्यथात्राभिभवात्, तथा
ŚlōVā.SNV.91cd: नाकारान्तरसंवित्तिर्ग्राह्यग्राहकबुद्धिषु ||
ŚlōVā.SNV.92ab: ग्राह्यादनन्यभूतोऽपि कश्चिन्नैवोपलभ्यते
ŚlōVā.SNV.92cd: नित्यानित्यादयो धर्माः शब्दादिग्रहणे यथा ||
ŚlōVā.SNV.93ab: अभेदं वाभ्युपेत्यायं प्रसङ्गो यदि गीयते
ŚlōVā.SNV.93cd: एकस्मिन्गृह्यमाणेऽशे न गृह्येतापरः कथम् ||
ŚlōVā.SNV.94ab: तस्माद्यत्स्याद्यदा योग्यं तस्यैव ग्रहणं तदा
ŚlōVā.SNV.94cd: द्वयं च त्वदुपन्यस्तं शक्त्यभावान्न गृह्यते ||
ŚlōVā.SNV.95ab: कुतोऽयमेकवस्तुत्वे योग्यायोग्यत्वसम्भवः
ŚlōVā.SNV.95cd: उद्भवाभिभवात्मत्वं कथं चैकस्य कल्पितम् ||
ŚlōVā.SNV.96ab: एकांशाभिभवे च स्यादितराभिभवोऽपि ते
ŚlōVā.SNV.96cd: तथा तस्याभिभूतत्वाद्ग्राह्यत्वं न च युज्यते ||
ŚlōVā.SNV.97ab: अयोग्यता विकल्प्यैवम्, दृष्टान्ता येऽत्र कीर्तिताः
ŚlōVā.SNV.97cd: रूपादिभेदात्तत्र स्यादुद्भवाभिभवाद्यपि ||
ŚlōVā.SNV.98ab: यदाप्येकान्ततो भेदो रूपादेर्न परस्परम्
ŚlōVā.SNV.98cd: तदापि द्रव्यरूपस्य परिणामस्तथा तथा ||
ŚlōVā.SNV.99ab: अभिन्नत्वेऽपि न ग्राह्यमिति यच्चाब्रवीद्भवान्
ŚlōVā.SNV.99cd: कृतकत्वादिधर्माणां धीभेदेऽनन्यता कथम् ||
ŚlōVā.SNV.100ab: न ह्यन्यत्प्रत्ययादस्ति भिन्नाद्ग्राह्यस्य भेदकम्
ŚlōVā.SNV.100cd: न चेयत्तैव भेदस्य देशतो मूर्तितोऽपि वा ||
ŚlōVā.SNV.101ab: कारणानां हि सम्बन्धः कार्यैः कृतकोच्यते
ŚlōVā.SNV.101cd: विभागोऽवयवानां च भवेत्क्व चिदनित्यता ||
ŚlōVā.SNV.102ab: बुद्ध्यादेरात्मरूपादिस्थानं नाशित्वमुच्यते
ŚlōVā.SNV.102cd: नित्यत्वं सर्वदा सत्ता, वस्तुत्वं सैव कीर्त्यते ||
ŚlōVā.SNV.103ab: प्रमाणज्ञानसम्बन्धः प्रमेयज्ञेयतोच्यते
ŚlōVā.SNV.103cd: सर्वत्र चात्र भिन्नत्वमस्ति केन चिदात्मना ||
ŚlōVā.SNV.104ab: तस्माद्यथैव रूपादेर्देशभेदादिभिर्विना
ŚlōVā.SNV.104cd: बुद्धिभेदेन भेदोऽस्ति तथैवात्र प्रतीयताम् ||
ŚlōVā.SNV.105ab: अत्यन्तभिन्नतास्माभिर्नैव कस्य चिदिष्यते
ŚlōVā.SNV.105cd: सर्वं हि वस्तुरूपेण भिद्यते न परस्परम् ||
ŚlōVā.SNV.106ab: सर्वं च कृतकत्वादि क्रियाहेत्वाद्यपेक्षया
ŚlōVā.SNV.106cd: गृह्यते तदसंवित्तावभेदेऽपि न गृह्यते ||
ŚlōVā.SNV.107ab: ज्ञाने नैवंविधो भेदो नापेक्षान्यत्र विद्यते
ŚlōVā.SNV.107cd: परस्परेण चापेक्षा स्याच्चेत्, सन्निहितश्च सः ||
ŚlōVā.SNV.108ab: ननु ग्राहकमित्येवं ग्राह्यमित्यपि वा मतिः
ŚlōVā.SNV.108cd: नीलादिग्रहणे नास्तीत्यपेक्षा कथमुच्यते ||
ŚlōVā.SNV.109ab: मा भूदेवं तथाप्यत्र द्व्याकारे ग्रहणं भवेत्
ŚlōVā.SNV.109cd: एवं चागृह्यमाणे वा ज्ञाने द्व्याकारता कथम् ||
ŚlōVā.SNV.110ab: उत्तरोत्तरविज्ञानविशेषाद्या प्रकल्प्यते
ŚlōVā.SNV.110cd: ग्राहकाकारसंवित्तिः स्मरणाच्चानुमानिकी ||
ŚlōVā.SNV.111ab: एकाकारं किल ज्ञानं प्रथमं यदि कल्प्यते
ŚlōVā.SNV.111cd: ततस्तद्विषयाप्यन्या तद्रूपैव मतिर्भवेत् ||
ŚlōVā.SNV.112ab: घटविज्ञानतज्ज्ञानविशेषोऽतो न सिध्यति
ŚlōVā.SNV.112cd: ग्राहकाकारसंवित्तौ त्वाकारप्रचयो भवेत् ||
ŚlōVā.SNV.113ab: जायते पूर्वविज्ञानं द्व्याकारं यत्र तत्पुनः
ŚlōVā.SNV.113cd: तस्यात्मीयश्च पूर्वौ च विषयस्थावुपप्लुतौ ||
ŚlōVā.SNV.114ab: प्रेष्वाकारवृद्ध्यैवं पूर्वेभ्यो भिन्नता, तथा
ŚlōVā.SNV.114cd: ग्राह्यवत्स्मरणात्पश्चात्संवित्तौ ग्राहकः पुरा ||
ŚlōVā.SNV.115ab: न तावदेवमाकारान्पश्यामः प्रचयान्वितान्
ŚlōVā.SNV.115cd: विषयव्यपदेशाच्च नर्ते ज्ञाननिरूपणम् ||
ŚlōVā.SNV.116ab: तस्माज्ज्ञानात्मनैकत्वे ग्राह्यभेदनिबन्धः
ŚlōVā.SNV.116cd: संवित्तिभेदः सिद्धोऽत्र किमाकारान्तरेण नः ||
ŚlōVā.SNV.117ab: निराकारतसाम्येऽपि यथाकारवतां ध्रुवम्
ŚlōVā.SNV.117cd: भेदः स्वाभाविकस्तद्वज्ज्ञानानां किं न सिध्यति ||
ŚlōVā.SNV.118ab: स्मृतेरुत्तरकालं चेत्येतन्मिथ्यैव गीयते
ŚlōVā.SNV.118cd: तदैव ह्यस्य संवित्तिरर्थापत्त्योपजायते ||
ŚlōVā.SNV.119ab: गृहीतमेव यच्चोक्तं तदभेदात्, न तद्, यतः
ŚlōVā.SNV.119cd: नास्मभिर्वाक्यवृत्तेस्त्वं निमित्तमनुयुज्यसे ||
ŚlōVā.SNV.120ab: ग्राह्यग्राहकतैवास्य केन चिन्नोपलभ्यते
ŚlōVā.SNV.120cd: प्रत्यक्षज्ञानपक्षे च नैषा स्यादानुमानिकी ||
ŚlōVā.SNV.121ab: एकाकारे च विज्ञाने यद्यन्योऽप्यत्र कल्प्यते
ŚlōVā.SNV.121cd: सहस्राकारतैकस्य कस्मान्न परिकल्प्यते ||
ŚlōVā.SNV.122ab: ग्राह्यग्राहकयोर्भेदो नन्वस्त्येव परस्परम्
ŚlōVā.SNV.122cd: सिद्धो नः पक्ष एवं स्यात्, न, ज्ञानत्वादभेदतः ||
ŚlōVā.SNV.123ab: भिन्नाभिन्नत्वमेकस्य कुतोऽत्र परिकल्पितम्
ŚlōVā.SNV.123cd: त्वया साम्ख्यमतेनैवमुक्त्वा बुद्धस्य शासनम् ||
ŚlōVā.SNV.124ab: एकं चेद्ग्राहकं ग्राह्यं कुतो भिन्नत्ववागियम्
ŚlōVā.SNV.124cd: भिन्नं चेत्कथमुच्येत तस्यैकत्वं पुनस्त्वया ||
ŚlōVā.SNV.125ab: एकज्ञानादनन्यत्वाद्ग्राह्यग्राहकयोर्मिथः
ŚlōVā.SNV.125cd: एकत्वेन भवेज्ज्ञानं ग्राह्यं ग्राकमेव वा ||
ŚlōVā.SNV.126ab: तत्र चान्यतरापाये द्वितीयापायतः पुनः
ŚlōVā.SNV.126cd: ज्ञानस्यांशद्वयासत्त्वान्नैःस्वाभाव्यादभावता ||
ŚlōVā.SNV.127ab: भिन्नाभ्यां वाप्यभिन्नत्वाद्भेदो ज्ञानात्मनो भवेत्
ŚlōVā.SNV.127cd: तत्स्वात्मनः, ततश्चैवं सिद्धं वस्तुद्वयं हि नः ||
ŚlōVā.SNV.128ab: तयोश्च यदि संज्ञेयं ज्ञानमित्यस्त्वर्थापि वा
ŚlōVā.SNV.128cd: ज्ञानं ज्ञायत इत्यर्थो धीर्भावे करणेऽपि वा ||
ŚlōVā.SNV.129ab: सर्वथा वस्तुभेदो नः सिद्धः शब्दो यथारुचि
ŚlōVā.SNV.129cd: प्रवर्ततां न नस्तत्र काचिद्विप्रतिपन्नता ||
ŚlōVā.SNV.130ab: अथ सत्यपि भिन्नत्वे ग्राह्यं ज्ञानान्तरं भवेत्
ŚlōVā.SNV.130cd: ज्ञानत्वे तस्य का युक्तिः, पूर्वोक्ता यदि सेष्यते ||
ŚlōVā.SNV.131ab: ज्ञानं ज्ञानमितीदं तु न द्वयोरनुवर्तते
ŚlōVā.SNV.131cd: व्यतिरिक्तं च सामान्यं त्वया नाभ्युपगम्यते ||
ŚlōVā.SNV.132ab: व्यतिरेके तयोर्ज्ञानान्न ज्ञानात्मकता भवेत्
ŚlōVā.SNV.132cd: तद्रूपरहितत्वे च ज्ञानाभावः प्रसज्यते ||
ŚlōVā.SNV.133ab: ताभ्यां च तस्य सम्बन्धे प्रत्येकं व्यतिषज्य च
ŚlōVā.SNV.133cd: भेदसावयवत्वादि दोषो वैशेषिकादिवत् ||
ŚlōVā.SNV.134ab: यथा हि तेषां जात्यादौ दोषा ह्युक्ताः परैरमी
ŚlōVā.SNV.134cd: तथैवैषां प्रसज्यन्ते भिन्नाभिन्नार्थसङ्गतौ ||
ŚlōVā.SNV.135ab: ताभ्यामव्यतिरेके वा भेदः पूर्वोक्त एव ते
ŚlōVā.SNV.135cd: सादृश्यापोहसामान्यकल्पना वारयिष्यते ||
ŚlōVā.SNV.136ab: वस्त्वन्तरस्य चाभावात्त्वयापोहोऽपि दुष्करः
ŚlōVā.SNV.136cd: नाज्ञानं नाम किञ् चित्स्यादपोह्यं ज्ञानवादिनः ||
ŚlōVā.SNV.137ab: अपोहो न ह्यभावस्य कथञ् चिदुपपद्यते
ŚlōVā.SNV.137cd: वस्त्वन्तरमभावः स्याद्, अपोह्यत्वाच्च वस्तुता ||
ŚlōVā.SNV.138ab: तेनाज्ञाननिवृत्तौ हि ज्ञानेऽन्यार्थ प्रसज्यते
ŚlōVā.SNV.138cd: कल्पितं स्यादपोह्यं चेत्, नात्यन्तासत्यकल्पना ||
ŚlōVā.SNV.139ab: बुद्धिरज्ञाननिर्भासा तवाज्ञानं प्रकलितम्
ŚlōVā.SNV.139cd: ततश्च ज्ञानमेवैकमपोह्यत्वेन सम्मतम् ||
ŚlōVā.SNV.140ab: न चात्मापोह एवास्ति क्व चित्सामान्यकल्पने
ŚlōVā.SNV.140cd: वृक्षस्य न ह्यपोह्यत्वं वृक्षेणैव कदा चन ||
ŚlōVā.SNV.141ab: अपोह्ये चैव विज्ञाने ज्ञानत्वं न भवेत्तव
ŚlōVā.SNV.141cd: वृक्षत्वं न ह्यपोह्येषु कलशादिषु युज्यते ||
ŚlōVā.SNV.142ab: ततश्चाज्ञानमेवार्थ इत्यभिन्नार्थता भवेत्
ŚlōVā.SNV.142cd: अज्ञानप्रत्ययश्चायं किमालम्बन इष्यते ||
ŚlōVā.SNV.143ab: न तावज्ज्ञाननिर्मुक्तमज्ञानं ग्राह्यमस्ति ते
ŚlōVā.SNV.143cd: न च वस्तु निषिद्धं तदभावः किं न गृह्यते ||
ŚlōVā.SNV.144ab: भावो न गृह्यते येन तस्याभावेषु का कथा
ŚlōVā.SNV.144cd: स्वांशपर्यवसानं च तुल्यमत्रापि कारणम् ||
ŚlōVā.SNV.145ab: तेन ज्ञानान्तरं वा स्याद्ग्राह्यमात्मांश एव वा
ŚlōVā.SNV.145cd: स्वरूपविपरीतं च कथं ग्राह्यं प्रतीयते ||
ŚlōVā.SNV.146ab: यथोष्णेऽनुष्णधीर्नास्ति, ज्ञानेऽप्यज्ञानधीस्तथा
ŚlōVā.SNV.146cd: तेन न ज्ञानमात्रत्वे स्यादपोह्यं कथञ् चन ||
ŚlōVā.SNV.147ab: ग्राह्यग्राहकयोश्चातो न ज्ञानात्मसमानता
ŚlōVā.SNV.147cd: तस्मादन्यतरत्रेदं ज्ञानत्वं सम्प्रतीयते ||
ŚlōVā.SNV.148ab: तत्राप्युभयसिद्धत्वाद्ग्राहकस्येति गम्यते
ŚlōVā.SNV.148cd: वस्तुभेदे प्रसिद्धे च व्यपदेशो यथारुचि ||
ŚlōVā.SNV.149ab: ज्ञानमस्तूभयं वार्थो ग्राहको वार्थ उच्यताम्
ŚlōVā.SNV.149cd: बुद्ध्योरयुगपद्भावान्न द्वयोर्मयमानता ||
ŚlōVā.SNV.150ab: क्षणिका हीत्यनेनोक्तम्, अर्थो ह्येकः प्रसज्यते
ŚlōVā.SNV.150cd: अन्योन्यनिरपेक्षत्वाद्युगपच्चापि जन्मनि ||
ŚlōVā.SNV.151ab: मानमेयत्वास्तित्वम्, क्रियाकारकवर्जनात्
ŚlōVā.SNV.151cd: अर्थविज्ञानयोरत्र या मितिं प्रति सङ्गतिः ||
ŚlōVā.SNV.152ab: कार्यकारणभावोऽयम्, नान्यत्रैवं च दृश्यते
ŚlōVā.SNV.152cd: नियमश्च न लभ्येत सव्यदक्षिणशृङ्गवत् ||
ŚlōVā.SNV.153ab: इदं कार्यमयं हेतुः, द्वयं न, अन्योन्यसंश्रयात्
ŚlōVā.SNV.153cd: तद्भावभावितामात्रं हेतुः कैर्नैव वर्ण्यते ||
ŚlōVā.SNV.154ab: पौर्वापर्यविनिर्मुक्तं कार्यकारणलक्षणम्
ŚlōVā.SNV.154cd: गवाश्वस्य यथा नास्ति पौर्वापर्येऽपि तत्तथा ||
ŚlōVā.SNV.155ab: युगपज्जायमानेऽपि सन्तत्यन्तरजे क्षणे
ŚlōVā.SNV.155cd: रूपादिषु घटे यद्वत्, तस्मात्पूर्वमवस्थिते ||
ŚlōVā.SNV.156ab: यो यस्माज्जायते पश्चात्स तत्कार्यमितीष्यते
ŚlōVā.SNV.156cd: हेतुहेतुमतां सिद्धं यौगपद्यनिदर्शनम् ||
ŚlōVā.SNV.157ab: यत्प्रदीपप्रभाद्युक्तं सूक्षमः कालोऽस्ति तत्र नः
ŚlōVā.SNV.157cd: दुर्लक्षस्तु यथा वेधः पद्मपत्त्रशते तथा ||
ŚlōVā.SNV.158ab: भागयोर्यौगपद्येन तथैव स्यान्निराक्रिया
ŚlōVā.SNV.158cd: न च शक्त्यर्पणद्वारं क्रमेणालम्बनं भवेत् ||
ŚlōVā.SNV.159ab: ग्राह्यं तदा ह्यतीतं स्यात्, तद्रूप्यं चाप्रमाणकम्
ŚlōVā.SNV.159cd: अतीत्वानुविद्धो हि स्मृत्या ग्राह्योऽनुभूयते ||
ŚlōVā.SNV.160ab: तद्वदेव भवेदत्र, स्वप्ने न स्यात्, विपर्ययात्
ŚlōVā.SNV.160cd: तत्र ह्यवर्तमानोऽपि गृह्यते वर्तमानवत् ||
ŚlōVā.SNV.161ab: बाधज्ञानादिदं भ्रान्तम्, न त्वत्रैवं विपर्ययः
ŚlōVā.SNV.161cd: तस्मात्प्रत्यक्षबुद्धीनां नातितो विषयो भवेत् ||
ŚlōVā.SNV.162ab: अतीतत्वाद्यथैवासां वृत्तो जन्मान्तरेषु यः
ŚlōVā.SNV.162cd: तद्रूपत्वेन वा ज्ञानं हेतुर्भाविवदुच्यते ||
ŚlōVā.SNV.163ab: अतीतत्वेऽपि नार्थोऽयं धीरेषेत्यत्र का प्रमा
ŚlōVā.SNV.163cd: अतीतं यच्च विज्ञानं ग्राह्यत्वेन प्रकल्पितम् ||
ŚlōVā.SNV.164ab: तस्माद्ग्राहकरूपं वा ग्राह्यं वोभयथापि वा
ŚlōVā.SNV.164cd: ग्राह्याकारत्वमात्रे स्यादर्थः शब्दान्तरेण ते ||
ŚlōVā.SNV.165ab: स्वकाले चाप्यसंवित्तेर्न स्याच्छक्त्यर्पणं ततः
ŚlōVā.SNV.165cd: यथैवानागताज्ज्ञानात्सन्तत्यन्तरजादपि ||
ŚlōVā.SNV.166ab: दृढत्वेनाप्यविज्ञातात्तथोत्पन्नाद्विनश्यतः
ŚlōVā.SNV.166cd: केवलग्राहकत्वे तु विषयत्वं न युज्यते ||
ŚlōVā.SNV.167ab: किमपेक्ष्य च तस्येदं ग्राहकत्वं प्रकल्प्यते
ŚlōVā.SNV.167cd: द्व्याकारता निरस्तैव, संवेद्येत तदैव च ||
ŚlōVā.SNV.168ab: ततश्चोत्तरविज्ञानं न प्रतीक्षेत बोधकम्
ŚlōVā.SNV.168cd: द्व्याकारकल्पनायां च परस्यात्मांश एव ते ||
ŚlōVā.SNV.169ab: प्रमापर्यवसानेन नातीतो विषयो भवेत्
ŚlōVā.SNV.169cd: पूर्वग्राह्यसरूपत्वे ग्राहकत्वं प्रहीयते ||
ŚlōVā.SNV.170ab: ग्राहकाकारमात्रे स्याद्विषयो नासरूपतः
ŚlōVā.SNV.170cd: न च शक्त्यर्पणस्यात्र व्यापार उपलभ्यते ||
ŚlōVā.SNV.171ab: शक्त्यर्पणस्य चाभावो युष्मत्पक्षे प्रसाधितः
ŚlōVā.SNV.171cd: सन्तानान्तरवच्चैषां निषेध्या हेतुसाध्यता ||
ŚlōVā.SNV.172ab: वास्यवासकभावश्च ज्ञानत्वादेकसन्ततौ
ŚlōVā.SNV.172cd: तस्माद्यद्भासकं रूपं तद्ग्राह्यात्तस्य भिन्नता ||
ŚlōVā.SNV.173ab: तत्संवित्तावसंवित्ते रसादिग्राहकं यथा
ŚlōVā.SNV.173cd: ग्राह्यं तद्ग्राहकाच्चैव तत्परामृशता यतः ||
ŚlōVā.SNV.174ab: न परामृश्यतेऽवश्यं रसादिग्राहकं यथा
ŚlōVā.SNV.174cd: द्वयं परस्परेणैवं भिन्नं साध्यं रसादिवत् ||
ŚlōVā.SNV.175ab: ऐकरूप्येण चाज्ञानात्सन्तानान्तरबुद्धिवत्
ŚlōVā.SNV.175cd: ज्ञानं स्वांशं न गृह्णाति ज्ञानोत्पत्तेः स्वशक्तिवत् ||
ŚlōVā.SNV.176ab: ग्राह्यत्वप्रतिषेधश्च द्वयहीना हि वासते
ŚlōVā.SNV.176cd: चैत्रज्ञानं तदुद्भूतज्ञानांशग्राह्यबोधकम् ||
ŚlōVā.SNV.177ab: ज्ञानत्वान्न भवेद्यद्वत्तस्य देहान्तरोद्भवम्
ŚlōVā.SNV.177cd: एतयैव दिशा वाच्या शक्तिद्वयनिराक्रिया ||
ŚlōVā.SNV.178ab: प्रमाणान्तरसिद्धत्वादन्यत्रानेकशक्तिता
ŚlōVā.SNV.178cd: न त्वत्र कारणं तादृक् शक्तिभेदकृदस्ति ते ||
ŚlōVā.SNV.179ab: तस्मादुभयसिद्धत्वाल्लाघवाद्यः परिग्रहः
ŚlōVā.SNV.179cd: उपायत्वाच्च यत्तस्य पूर्वग्रहणकल्पनम् ||
ŚlōVā.SNV.180ab: चक्षुरदीन्द्रियैरत्र तदनैकान्तिकं भवेत्
ŚlōVā.SNV.180cd: यदप्यप्रतिबद्धत्वादुत्पत्तौ गृह्यतामिति ||
ŚlōVā.SNV.181ab: तत्रात्मना न शक्त्यं तन्नान्योत्पत्तिस्तदस्ति वा
ŚlōVā.SNV.181cd: तेनैतत्कारणाभावात्तदानीं नानुभूयते ||
ŚlōVā.SNV.182ab: नान्यथा ह्यर्थसद्भावो दृष्टः सन्नुपपद्यते
ŚlōVā.SNV.182cd: ज्ञानं चेन्नेत्यतः पश्चात्प्रमाणमुपजायते ||
ŚlōVā.SNV.183ab: न चाप्यप्रतिबन्धेन केवलेन ग्रहो भवेत्
ŚlōVā.SNV.183cd: विशिष्टकारणाभावेऽप्यर्थो नैवानुभूयते ||
ŚlōVā.SNV.184ab: व्यापृतं चार्थसंवित्तौ ज्ञानं नात्मानमृच्छति
ŚlōVā.SNV.184cd: तेन प्रकाशकत्वेऽपि बोधायान्यत्प्रतीक्ष्यते ||
ŚlōVā.SNV.185ab: ईदृशं वा प्रकाशत्वं तस्यार्थानुभवात्मकम्
ŚlōVā.SNV.185cd: न चात्मानुभवोऽस्त्यस्येत्यात्मनो न प्रकाशकम् ||
ŚlōVā.SNV.186ab: सति प्रकाशकत्वे च व्यवस्था दृश्यते यथा
ŚlōVā.SNV.186cd: रूपादौ चक्षुरादीनां तथात्रापि भविष्यति ||
ŚlōVā.SNV.187ab: प्रकाशकत्वं बाह्येऽर्थे शक्त्यभावात्तु नात्मनि
ŚlōVā.SNV.187cd: अन्येन वानुभावेऽसावनवस्था प्रसज्यते ||
ŚlōVā.SNV.188ab: तत्र तत्र स्मृतिं दृष्ट्वा सर्वानुभवकल्पना
ŚlōVā.SNV.188cd: एकेन त्वनुभूतत्वे सर्वं तत्रैव सम्भवेत् ||
ŚlōVā.SNV.189ab: तत्रापि स्मृतिरित्येतन्न लोकानुमतं वचः
ŚlōVā.SNV.189cd: न हि विज्ञानसन्तानं कश्चित्स्मरति लौकिकः ||
ŚlōVā.SNV.190ab: घटादावगृहीतेऽर्थे यदि तावदनन्तरम्
ŚlōVā.SNV.190cd: अर्थापत्त्यावबुध्यन्ते विज्ञानानि पुनः पुनः ||
ŚlōVā.SNV.191ab: यावच्छ्रमं ततः पश्चात्तावत्येव स्मरिष्यति
ŚlōVā.SNV.191cd: तदा त्वकल्पितेऽप्येवं स्मृतिवर्न्ध्यासुतादिवत् ||
ŚlōVā.SNV.192ab: स्मृतिभ्रान्तश्च याप्यत्र पश्चाज्ज्ञानेषु जायते
ŚlōVā.SNV.192cd: तदैवार्थस्मृतेरेषां तज्ञानादिप्रमाणता ||
ŚlōVā.SNV.193ab: यावच्छ्रमं च तद्बुद्धिस्तत्प्रबन्धे महत्यपि
ŚlōVā.SNV.193cd: श्रमाद्रुच्यान्यसम्पर्काद्विच्छेदो विषयेष्विव ||
ŚlōVā.SNV.194ab: तत्रापि स्मृतिरित्येषां प्रथमे प्रत्यये यदि
ŚlōVā.SNV.194cd: तन्मात्रग्रहणादेवं नानवस्था प्रसज्यते ||
ŚlōVā.SNV.195ab: स्मरणं त्वथ सर्वेषु तत्सिद्ध्यै ग्रहणं तथा
ŚlōVā.SNV.195cd: प्रमाणवत्त्वादायातः प्रवाहः केन वार्यते ||
ŚlōVā.SNV.196ab: अथ तान्याद्यविज्ञानविषयाणीति कल्प्यते
ŚlōVā.SNV.196cd: नोत्तरोत्तरबुद्धीनां विशेष उपपद्यते ||
ŚlōVā.SNV.197ab: विज्ञानविषयत्वं च यस्य सर्वासु बुद्धिषु
ŚlōVā.SNV.197cd: घटविज्ञान तज्ञानविशेषस्तेन दुर्लभः ||
ŚlōVā.SNV.198ab: स्मरन्यथैव विज्ञानं निराकारं स्मरत्ययम्
ŚlōVā.SNV.198cd: तथा स्मरन्गृहीतार्थं निराकारतया स्मरेत् ||
ŚlōVā.SNV.199ab: ज्ञानपृष्टेन योऽप्यूर्ध्वं परामर्शो भवत्यसौ
ŚlōVā.SNV.199cd: तस्यार्थेष्वभ्युपायत्वान्न तु ग्राह्यत्वकारितः ||
ŚlōVā.SNV.200ab: प्रत्यासन्नत्वसम्बन्धौ ग्राह्यत्वासम्भवाच्च्युतौ
ŚlōVā.SNV.200cd: विषयत्वेन वाप्येतौ स्तः किं देशाविभागतः ||
ŚlōVā.SNV.201ab: अर्थाकारस्य योऽप्युक्तो मिथ्याज्ञानेष्वसम्भवः
ŚlōVā.SNV.201cd: दोशकालान्यथामात्रसम्भवः केषु चित्कृतः ||
ŚlōVā.SNV.202ab: प्रत्यक्षादन्यविज्ञानमतीतानागतैरपि
ŚlōVā.SNV.202cd: जन्यतेऽथे भवन्तीषु वासनास्वसतीषु वा ||
ŚlōVā.SNV.203ab: यः पुनर्नानुभूतोऽर्थो न वाप्यनुभविष्यते
ŚlōVā.SNV.203cd: वासनाभावतस्तत्र तवाप्यनुभवः कथम् ||
ŚlōVā.SNV.204ab: विनापि वासनातश्चेद्बुद्धिरुत्पद्यते ततः
ŚlōVā.SNV.204cd: वासनाया निमित्तत्वमभ्युपेतं विरुध्यते ||
ŚlōVā.SNV.205ab: वासना चेद्भवेत्तत्र सा च संवित्तिपूर्विका
ŚlōVā.SNV.205cd: तथा सति च पूर्वत्र गृहीतः क्वाप्यसौ ध्रुवम् ||
ŚlōVā.SNV.206ab: एवं च नैव वक्तव्यमत्यन्ताभवनं क्व चित्
ŚlōVā.SNV.206cd: अन्यथानुपपत्या हि सिद्धा जन्मान्तरेऽस्तिता ||
ŚlōVā.SNV.207ab: दुष्टत्वेन च विज्ञानमन्यथापि व्यवस्थितम्
ŚlōVā.SNV.207cd: पृथिव्यादिषु गृह्णीयादाकारं तन्निबन्धनम् ||
ŚlōVā.SNV.208ab: तान्यपास्य तु नैवार्थे क्व चिदाकारकल्पना
ŚlōVā.SNV.208cd: न ज्ञानं ह्यनवष्टम्भमात्मानं लब्धुमर्हति ||
ŚlōVā.SNV.209ab: विज्ञानस्यैव वा कार्यं यद्येषोऽन्ये च कल्पिताः
ŚlōVā.SNV.209cd: विशेषः कोऽत्र येनायमत्यन्तासन्नितीष्यते ||
ŚlōVā.SNV.210ab: तस्माद्भ्रान्तिरपि त्वेषां कल्पयन्त्यर्थमेव नः
ŚlōVā.SNV.210cd: कल्पयत्यन्यथा सन्तं न त्वात्मानं व्यवस्यति ||
ŚlōVā.SNV.211ab: ततश्च बाधकज्ञानाद्वाचोयुक्तिरियं भवेत्
ŚlōVā.SNV.211cd: अर्थेऽन्यथापि सत्येष धियाकारः प्रतीयते ||
ŚlōVā.SNV.212ab: द्विचन्द्रादिमतिष्वेवम्, तारकादिमतौ तथा
ŚlōVā.SNV.212cd: स्त्रीत्वाद्यन्यत्र दृष्टं स्यात्, कथञ् चिद्वेह सम्भवेत् ||
ŚlōVā.SNV.213ab: शब्दमात्रप्रतीया वा दृष्टैर्वा कैश्चिदिङ्गनात्
ŚlōVā.SNV.213cd: संस्त्यानप्रसवस्थानैर्यथा पातञ्जले मते ||
ŚlōVā.SNV.214ab: तेन लिङ्गत्रयस्यात्र सद्भावः स्यात्प्रमाणवान्
ŚlōVā.SNV.214cd: अपेक्षाभेदतश्चात्र विरोधोऽपि न विद्यते ||
ŚlōVā.SNV.215ab: कुणपादिमतौ चैवं सार्वरूप्ये व्यवस्थिते
ŚlōVā.SNV.215cd: वासनाः सहकारिण्यो व्यवस्थाकारदर्शने ||
ŚlōVā.SNV.216ab: स्वप्रत्ययानुकारो हि बह्वाकारेषु वस्तुषु
ŚlōVā.SNV.216cd: निर्धारणे भवेद्धेतुर्नापूर्वाकारकल्पने ||
ŚlōVā.SNV.217ab: तथा दीर्घघटत्वादौ भिन्नापेक्षानिबन्धना
ŚlōVā.SNV.217cd: आकारभेदसम्पत्तिरविरुद्धा भविष्यति ||
ŚlōVā.SNV.218ab: नानेकाकारसंवित्तेर्निराकारत्वकल्पना
ŚlōVā.SNV.218cd: युक्ता, प्रतीतिभेदात्तु बह्वाकारत्वसम्भवः ||
ŚlōVā.SNV.219ab: संवित्तेश्च विरुद्धानामेकस्मिन्नपि सम्भवः
ŚlōVā.SNV.219cd: एकाकारं भवेदेकमिति नेश्वरभाषितम् ||
ŚlōVā.SNV.220ab: तथैव तदुपेतव्यं यद्यथैवोपलभ्यते
ŚlōVā.SNV.220cd: न चाप्यैकान्तिकं तस्य स्यादेकत्वं च वस्तुनः ||
ŚlōVā.SNV.221ab: तस्माद्देशादिसद्भावनिमित्तैः प्रत्ययैः पृथक्
ŚlōVā.SNV.221cd: वस्त्वाकाराः प्रतीयेरन्नुद्भवाभिभवात्मकाः ||
ŚlōVā.SNV.222ab: युगपद्ग्राहाणां च यो यदाकारवाचिनम्
ŚlōVā.SNV.222cd: शब्दं स्मरति तेनासावाकारः सम्प्रतीयते ||
ŚlōVā.SNV.223ab: नित्यं सत्सु तथा लोके रूपादिषु घटे पृथक्
ŚlōVā.SNV.223cd: चक्षुराद्यनुरोधेन संवित्तिर्व्यवतिष्ठते ||
ŚlōVā.SNV.224ab: एवमेव घटत्वादौ सर्वान्प्रति भवत्यपि
ŚlōVā.SNV.224cd: वाचकस्मृतिभेदेन संवित्तिर्व्यवतिष्ठते ||
ŚlōVā.SNV.225ab: तस्माद्बहिः स्थितोऽप्यात्मा नराणां चक्षुरादिभिः
ŚlōVā.SNV.225cd: प्राप्य वाप्राप्य वा बुद्धेर्विषयत्वेन कल्प्यते ||
ŚlōVā.SNV.226ab: वदन्ति लौकिका यच्च यादृग्ज्ञानं तथा बहिः
ŚlōVā.SNV.226cd: ते पुनर्ज्ञानसंवित्त्या तथार्थं प्रति जानते ||
ŚlōVā.SNV.227ab: ग्राहकत्वेन विज्ञानं यथार्थं नः समर्पयेत्
ŚlōVā.SNV.227cd: तादृगर्थः स इत्येवं तेषां वा तदुपायतः ||
ŚlōVā.SNV.228ab: लैङ्गिकासत्त्वमप्राप्तैरेतैर्बाह्यार्थवादिभिः
ŚlōVā.SNV.228cd: ज्ञानानुभवमुत्क्रम्य बाह्य एव प्रतीयते ||
ŚlōVā.SNV.229ab: यथा लोके च तद्बुद्धिर्वाच्यमेवं परीक्षकैः
ŚlōVā.SNV.229cd: न यादृगन्तराकारस्तादृग्बाह्योऽवकल्पते ||
ŚlōVā.SNV.230ab: उत्पद्यमाना गृह्येत धीरर्थग्रहणे यदि
ŚlōVā.SNV.230cd: पूर्वपक्षस्य किं सिद्धम्, कथं चार्थान्तरं वदेत् ||
ŚlōVā.SNV.231ab: बाह्यार्थवादिनं ब्रूते भवान्किं नैवमिच्छति
ŚlōVā.SNV.231cd: प्रतिबन्धो न तस्यास्ति गृह्णात्यर्थान्तरं यदा ||
ŚlōVā.SNV.232ab: उत्तरं ग्रहकाभावाल्लिङ्गाभावाच्च नास्ति नः
ŚlōVā.SNV.232cd: तदा ग्रहणमित्येतत्, अन्यतर्केषु चोच्यते ||
ŚlōVā.SNV.233ab: तेषु तर्केषु विज्ञानमर्थकालेऽवगम्यते
ŚlōVā.SNV.233cd: तथा सत्यर्थनाशः स्यादित्येतदुपदिश्यते ||
ŚlōVā.SNV.234ab: नन्वित्येतदसम्बद्धं परेष्टस्यैव चोदनात्
ŚlōVā.SNV.234cd: पौर्वाप्र्यविभागोऽपि प्रागुक्तेन विरुध्यते ||
ŚlōVā.SNV.235ab: क्षणिकत्वेन युक्तं स्याज्ज्ञातत्वमथ चेत्तदा
ŚlōVā.SNV.235cd: भूतकालाश्रयाद्ब्रूयाद्, पृथोक्तस्य पुनर्वचः ||
ŚlōVā.SNV.236ab: अत्रापि न स्वसिद्धान्तमूचे व्याजात्परस्य तु
ŚlōVā.SNV.236cd: भ्रान्तत्वादन्यथा पक्षं गृहीत्वेति स्म पृच्छति ||
ŚlōVā.SNV.237ab: सहोत्पत्त्युपलब्धा हि ज्ञानस्यैकान्ततः स्थितिः
ŚlōVā.SNV.237cd: प्रागूर्ध्वं वार्थसंवित्तेर्युगपद्वेति चिन्त्यते ||
ŚlōVā.SNV.238ab: एवं चार्थस्य संवित्तेः पश्चाज्ज्ञानावबोधनम्
ŚlōVā.SNV.238cd: ब्रवीतु नूनमेतस्य पश्चादुत्पद्यतेऽपि तत् ||
ŚlōVā.SNV.239ab: न चैतच्छक्त्यते तस्मादुत्पत्तेरपकर्षणम्
ŚlōVā.SNV.239cd: करोमि तावत्तत्काला संवित्तिरपि सेत्स्यति ||
ŚlōVā.SNV.240ab: प्राक्च तद्ग्रहणे सिद्धे बाह्याभ्यन्तरयोर्ध्रुवम्
ŚlōVā.SNV.240cd: विवेकादर्शनम्, तस्मादिदम्, पूर्वं च चोदितम् ||
ŚlōVā.SNV.241ab: युगपद्गृह्यमाणेऽपि नाकारोऽर्थस्य लक्ष्यते
ŚlōVā.SNV.241cd: तस्मादर्थस्य संवित्तिः पूर्वं यत्नेन साध्यते ||
ŚlōVā.SNV.242ab: यस्त्वेतस्योत्तरो ग्रन्थः प्रागेवासौ निरूपितः
ŚlōVā.SNV.242cd: न त्वेतत्साधनं साक्षात्पूर्वं बुद्धेरबोधने ||
ŚlōVā.SNV.243ab: न परामृश्यतेऽर्थात्मा ज्ञातोऽप्यज्ञातवद्यतः
ŚlōVā.SNV.243cd: तसान्न ग्रहणं पूर्वं बुद्धेः किं केन सङ्गतम् ||
ŚlōVā.SNV.244ab: अतः पूर्वोपलब्ध्या यो बुद्ध्याकारोऽत्र वाञ्छितः
ŚlōVā.SNV.244cd: तन्निराकरणेनैव फलत्वाद्ग्रन्थवर्णना ||
ŚlōVā.SNV.245ab: कामं बुद्धेरिति त्वेतदर्थाधीनत्वमुच्यते
ŚlōVā.SNV.245cd: न चार्थरूपाद्भेदेन धियामस्ति निरूपणम् ||
ŚlōVā.SNV.246ab: पररूपनिरूप्यं च न मेयं मृगतोयवत्
ŚlōVā.SNV.246cd: असद्ग्राह्यानुसारेण ज्ञानसंवेद्यता तव ||
ŚlōVā.SNV.247ab: स्वच्छत्वात्तु स्वरूपस्य कल्पिता ग्राह्यता धियाम्
ŚlōVā.SNV.247cd: वासनोपप्लवात्तेन न मेयं पारमार्थिकम् ||
ŚlōVā.SNV.248ab: निमित्तनियतत्वं तु समानमुभयोरपि
ŚlōVā.SNV.248cd: निजशक्त्यनुसारित्वाज्ज्ञानबाह्यार्थवादिनोः ||
ŚlōVā.SNV.249ab: तन्त्वर्थैरपि कस्माद्वः क्रियते केवलः पटः
ŚlōVā.SNV.249cd: नारभ्यते घटः किं तैर्मृत्पिण्डार्थेन वा पटः ||
ŚlōVā.SNV.250ab: तन्तुमृत्पिण्डविज्ञाने ह्यनुयोज्ये मते यदि
ŚlōVā.SNV.250cd: अर्थपर्यनुयोगोऽपि तद्वदेव प्रसज्यते ||
ŚlōVā.SNV.251ab: अर्थारम्भव्यवस्था चेत्सामर्थ्यनियमाश्रया
ŚlōVā.SNV.251cd: ज्ञानारम्भव्यवस्थायां सामर्थ्यं केन वार्यते ||
ŚlōVā.SNV.252ab: तस्माद्यत्रोभयोर्दोषः परिहारोऽपि वा समः
ŚlōVā.SNV.252cd: नैकः पर्यनुयोक्तव्यस्तादृगर्थविचारणे ||
ŚlōVā.SNV.253ab: देशकालनिमित्तानि व्यञ्जकान्यर्थवादिनः
ŚlōVā.SNV.253cd: शक्तीनां कारणस्थानां स्वकार्यनियमं प्रति ||
ŚlōVā.SNV.254ab: शक्तयोऽपि च भावानां कार्यार्थापत्तिल्पिताः
ŚlōVā.SNV.254cd: प्रसिद्धाः पारमार्थिक्यः प्रतिकार्यं व्यव्स्थिताः ||
ŚlōVā.SNV.255ab: भवतस्तु न विज्ञानाद्भिन्नाभिन्ना निरूप्यते
ŚlōVā.SNV.255cd: शक्तिः संवृतिसद्भावमुत्सृज्य परमार्थतः ||
ŚlōVā.SNV.256ab: वासनैव च युष्माभिः शक्तिशब्देन गीयते
ŚlōVā.SNV.256cd: निमित्तनियतत्वं च वासनाया यदुच्यते ||
ŚlōVā.SNV.257ab: तस्याश्चासम्भवेनैतदपारार्थ्याच्च दुर्लभम्
ŚlōVā.SNV.257cd: देशकालनिमित्तादि न च तेऽस्ति नियामकम् ||
ŚlōVā.SNV.258ab: मत्वैतदपि चेत्याह भाष्यकारः परं प्रति
ŚlōVā.SNV.258cd: तस्मादपरिहारोऽयं तन्तुभ्यस्ते यथा पटः ||
ŚlōVā.SNV.259ab: तथा मे तन्तुबुद्धिभ्यः पटबुद्धिरितीदृशः
ŚlōVā.SNV.259cd: एवमाद्यप्रमाणाभ्यां न तावद्बाह्यशून्यता ||
ŚlōVā.SNV.260ab: आगमस्य तु नैवेह व्यापारः अतोऽन्यथापि वा
ŚlōVā.SNV.260cd: नोपमा सदृशाभावात्, नार्थापत्तिर्विपर्ययात् ||
ŚlōVā.SNV.261ab: तस्मादभावगम्यत्वं शून्यतायाः स्थितं हि नः
ŚlōVā.SNV.261cd: एवं प्रमाणतोऽसिद्धा यैः प्रमेयाश्रयोच्यते
ŚlōVā.SNV.261cd: बाह्यस्याणुसमूहादेर्ग्राह्यस्यासम्भवेक्षणात् ||
ŚlōVā.SNV.263ab: तैरान्तरासम्भवतो यथोक्ताद्ज्ञेयत्वमन्यस्य बलादुपेयम्
ŚlōVā.SNV.263cd: ग्राह्या न चेष्टाः परमाणवोऽतः सत्यः समूहः प्रतिपादनीयः ||
ŚlōVā.SNV.264ab: इति बहिर्विषयप्रतिपादनाद्तदभावकृता मतिसंवृतिः
ŚlōVā.SNV.264cd: उभयतत्त्वविदां परमार्थतः, क्षममिदं धुरि धर्मविचारणे ||


---------------------------------------------------------------------
[औत्त्पत्तिकसूत्र अनुमानपरिच्छेद (अम्प्)]

ŚlōVā.AMP.1ab: प्रत्यक्षाव्यभिचारित्वादेवंलक्षणकं च यत्
ŚlōVā.AMP.1cd: प्रसिद्धमनुमानादि न परीक्ष्यं तदप्यतः ||
ŚlōVā.AMP.2ab: प्रमाता ज्ञातसम्बन्धः एकदेश्यथ वोच्यते
ŚlōVā.AMP.2cd: कर्मधारयपक्षो वा सम्बन्धिन्येकदेशता ||
ŚlōVā.AMP.3ab: द्वयं वा ज्ञातसम्बन्धमुपलब्धं परस्परम्
ŚlōVā.AMP.3cd: तस्यैकदेशशब्दाभ्यामुच्येते समुदायिनौ ||
ŚlōVā.AMP.4ab: सम्बन्धो व्याप्तिरिष्टात्र लिङ्गाधर्मस्य लिङ्गिना
ŚlōVā.AMP.4cd: व्याप्यस्य गमकत्वं च व्यापकं गम्यमिष्यते ||
ŚlōVā.AMP.5ab: यो यस्य देशकालाभ्यां समो न्यूनोऽपि वा भवेत्
ŚlōVā.AMP.5cd: स व्याप्यो व्यापकस्तस्य समो वाभ्यधिकोऽपि वा ||
ŚlōVā.AMP.6ab: तेन व्याप्ये गृहीतेऽर्थे व्यापकस्तस्य गृह्यते
ŚlōVā.AMP.6cd: न ह्यन्यथा भवत्येषा व्याप्यव्यापकता तयोः ||
ŚlōVā.AMP.7ab: व्यापकत्वगृहीतस्तु व्याप्यो यद्यपि वस्तुतः
ŚlōVā.AMP.7cd: आधिक्येऽप्यविरुद्धत्वाद्व्याप्यं न प्रतिपादयेत् ||
ŚlōVā.AMP.8ab: विस्पष्टं दृष्टमेत्च्च गोविषाणित्वयोर्मितौ
ŚlōVā.AMP.8cd: व्याप्यत्वाद्गमिका गावो व्यापिका न विषाणिता ||
ŚlōVā.AMP.9ab: तेन यत्राप्युभौ ध्र्मौ व्याप्यव्यापकसम्मतौ
ŚlōVā.AMP.9cd: तत्रापि व्याप्यतैव स्यादङ्गं न व्यापिता मितेः ||
ŚlōVā.AMP.10ab: तेन धर्म्यन्तरेष्वेषा यस्य येनैव यादृशी
ŚlōVā.AMP.10cd: देशे यावति काले वा व्याप्यता प्राङ् निरूपिता ||
ŚlōVā.AMP.11ab: तस्य तावति तादृक्स दृष्टो धर्म्यन्तरे पुनः
ŚlōVā.AMP.11cd: व्याप्यांशो व्यापकांशस्य तथैव प्रतिपाद्कः ||
ŚlōVā.AMP.12ab: भूयोदर्शनगम्या च व्याप्तिः, सामान्यधर्मयोः
ŚlōVā.AMP.12cd: ज्ञायते भेदहानेन, क्व चिच्चापि विशेषयोः ||
ŚlōVā.AMP.13ab: कृत्तिकोदयमालक्ष्य रोहिण्यासत्तिक्.ल्प्तिवत्
ŚlōVā.AMP.13cd: व्याप्तेश्च दृश्यमानायाः कश्चिद्धर्मः प्रयोजकः ||
ŚlōVā.AMP.14ab: अस्मिन्सत्यमुना भाव्यमिति शक्त्या निरूप्यते
ŚlōVā.AMP.14cd: अन्ये परप्रयुक्तानां व्याप्तीनामुपजीवकाः ||
ŚlōVā.AMP.15ab: तैर्दृष्टैरपि नैवेष्टा व्यापकांशावधारणा
ŚlōVā.AMP.15cd: ये तु तानपि विस्रब्धं साध्यसिद्ध्यौ प्रयुञ्जते ||
ŚlōVā.AMP.16ab: सुलभैः प्रतिहेत्वादिदोषैर्भ्राम्यन्ति ते चिरम्
ŚlōVā.AMP.16cd: तेष्वागमविरुद्धत्वं स्वयं चेष्टविघातिता ||
ŚlōVā.AMP.17ab: अलौकिकविवादाश्च वर्ण्यस्ते हैतुकैस्ततः
ŚlōVā.AMP.17cd: निषिद्धित्वेन हिंसानामधर्मत्वं प्रयुज्यते ||
ŚlōVā.AMP.18ab: तदभावे न तत्सिद्धिर् हिंसात्वादप्रयोजकात्
ŚlōVā.AMP.18cd: हेतुद्वयप्रयुक्ते च मिथ्यात्वे सर्वबुद्धिषु ||
ŚlōVā.AMP.19ab: ज्ञानत्वोत्पत्तिमत्त्वादिसाधको नप्रयोजकः
ŚlōVā.AMP.19cd: त्रैवर्णिकप्रयुक्ता च यागादेः स्वर्गहेतुता ||
ŚlōVā.AMP.20ab: न मनुष्यत्वमात्रेण शूद्रस्थेन प्रयुज्यते
ŚlōVā.AMP.20cd: कृतसावयवत्वादिप्रयुक्ता च निआशिता ||
ŚlōVā.AMP.21ab: प्रयत्नानन्तरज्ञानसदृशैर्न प्रयुज्यते
ŚlōVā.AMP.21cd: जातिमत्त्वेन्द्रियत्वादि वस्तुसन्मात्रबन्धनम् ||
ŚlōVā.AMP.22ab: शदानित्यत्वसिद्ध्यर्थं को वदेद्यो न तार्किकः
ŚlōVā.AMP.22cd: तस्माद्य एव यस्यार्थो दृष्टः साधनशक्तितः ||
ŚlōVā.AMP.23ab: स एव गमकस्तस्य न प्रसङ्गान्वितोऽपि यः
ŚlōVā.AMP.23cd: उपात्तश्चैकदेशाभ्यां धर्म्यप्यत्रैकदेशता ||
ŚlōVā.AMP.24ab: अपारार्थ्ये हि धूमादेः स्वरूपैर्नैकदेशता
ŚlōVā.AMP.24cd: स एव चोभयातमायं गम्यो गमक एव वा ||
ŚlōVā.AMP.25ab: असिद्धेनैकदेशेन गम्यः सिद्धेन बोधकः
ŚlōVā.AMP.25cd: अतः पृथगभिन्नो वाप्रयोक्त्णां विवक्षय ||
ŚlōVā.AMP.26ab: अनित्यः कृतको यस्माद्धूमवानग्निमानिति
ŚlōVā.AMP.26cd: धर्म्यभिन्नमुपादानम्, भेदोऽत्राग्निरितीदृशे ||
ŚlōVā.AMP.27ab: एकदेशविशिष्टश्च धर्म्येवात्रानुमीयते
ŚlōVā.AMP.27cd: न हि तन्निरपेक्षत्वे सम्भवत्यनुमेयता ||
ŚlōVā.AMP.28ab: न धर्ममात्रं सिद्धत्वात्, तथा धर्मी, तथोभयम्
ŚlōVā.AMP.28cd: व्यस्तं वापि समस्तं वा स्वातन्त्र्येणानुमीयते ||
ŚlōVā.AMP.29ab: एकदेशस्य लिङ्गत्वं साध्येनानुगमोऽस्य च
ŚlōVā.AMP.29cd: द्वय्ं च न स्यादिष्टं सत्पक्षेष्वेषु यथाक्रमम् ||
ŚlōVā.AMP.30ab: अनित्यत्वादयो धर्माः कृतकत्वादयो न हि
ŚlōVā.AMP.30cd: ध्वनिनानुगमो नैषां नोभयस्योभयेन वा ||
ŚlōVā.AMP.31ab: सम्बन्धोऽप्यनुपादानान्नाम्ना षष्ठ्यापि वा मितौ
ŚlōVā.AMP.31cd: न चाप्यनुगमस्तेन लिङ्गस्येह निदर्श्यते ||
ŚlōVā.AMP.32ab: न चाकारद्वयं तस्य साध्यसाधनभाग्भवेत्
ŚlōVā.AMP.32cd: तस्मदर्थगृहीतत्वान्मतुबर्थस्य गम्यता ||
ŚlōVā.AMP.33ab: न स्वान्तन्त्र्येण मन्तव्या, यथा दण्ड्यादिशब्दतः
ŚlōVā.AMP.33cd: विशीष्टार्थप्रतीतौ स्यात्सम्बन्धो नान्तरीयकः ||
ŚlōVā.AMP.34ab: विशेषणविशेष्यत्वमापन्नौ द्वाविमावतः
ŚlōVā.AMP.34cd: गम्यौ, अङ्गाङ्गिभावस्तु कैश्चिदिष्टो विकल्पतः ||
ŚlōVā.AMP.35ab: सर्वथा धर्मिणो धर्मो धर्मेण त्ववगम्यते
ŚlōVā.AMP.35cd: विशेषणविशेष्यत्वे न विशेषोऽवधार्यते ||
ŚlōVā.AMP.36ab: तत्रोतरं वदन्त्यन्ये यदि धर्मी विशेषणम्
ŚlōVā.AMP.36cd: हेतुधर्मेण समन्धस्तस्याप्राधान्यतः स्फुटः ||
ŚlōVā.AMP.37ab: प्रधानत्वाद्धि धर्मेण सम्बन्धो वाक्यतो भवेत्
ŚlōVā.AMP.37cd: तत्रासम्भवतः पश्चात्कल्प्योऽसौ धर्मिना सह ||
ŚlōVā.AMP.38ab: ध्वनेरित्यथ वा वाच्यम्, अन्वयस्य तु दर्शने
ŚlōVā.AMP.38cd: भेदोपात्तस्य धर्मस्य गुणाभावो न दुष्यति ||
ŚlōVā.AMP.39ab: अग्नेर्देशविशिष्टत्वे न चैतत्पक्षलक्षणम्
ŚlōVā.AMP.39cd: विशिष्टतास्य देशेन भवेदेवम्प्रकारिका ||
ŚlōVā.AMP.40ab: योऽग्निः सोऽस्ति क्व चिद्देशे यो दृष्टो यत्र तत्र वा
ŚlōVā.AMP.40cd: अग्निः पूर्वानुभूतो वा देशमात्रेण सङ्गतः ||
ŚlōVā.AMP.41ab: योऽग्निः सोऽनेन युक्तो वा यो दृष्टोऽनेन सोऽथ वा
ŚlōVā.AMP.41cd: योऽयं स देशमात्रेण युक्तः, पूर्वेण वाप्ययम् ||
ŚlōVā.AMP.42ab: एतद्देशविशिष्टो वा योऽयमग्निरिति, इह तु
ŚlōVā.AMP.42cd: पूर्वयोः सिद्धसाध्यत्वं परेषु स्याद्विरुद्धता ||
ŚlōVā.AMP.43ab: व्याप्तिरेतेन देशेन सर्वाग्नीनां न युज्यते
ŚlōVā.AMP.43cd: नापि पूर्वस्य, नाप्येष वह्निः सर्वैर्विशिष्यते ||
ŚlōVā.AMP.44ab: देशैः, पूर्वेण वाप्यस्य न देशेन विशेष्यता
ŚlōVā.AMP.44cd: एतद्देशविशिष्टोऽयमित्येतत्कथ्यते कथम् ||
ŚlōVā.AMP.45ab: यदा देशानपेक्षोऽग्निर्नायमित्यवधार्यते
ŚlōVā.AMP.45cd: अग्नेः पूर्वतरं चात्र देश एवावधार्यते ||
ŚlōVā.AMP.46ab: तज्ज्ञानकालबुद्धश्च न देशः स्याद्विशेषणम्
ŚlōVā.AMP.46cd: देशस्य पर्वतादेस्तु स्वरूपे पावकादृते ||
ŚlōVā.AMP.47ab: गृहीतेऽग्निविशिष्टस्य पुनर्ज्ञानं न दुष्यति
ŚlōVā.AMP.47cd: तस्माद्धर्मविशिष्टस्य धर्मिणः स्यात्प्रमेयता ||
ŚlōVā.AMP.48ab: सा देशस्याग्नियुक्तस्य, धूमस्यान्यैश्च कल्पिता
ŚlōVā.AMP.48cd: ननु शब्दवदेव स्याल्लिङ्गम्यं विशिषणम् ||
ŚlōVā.AMP.49ab: नैवम्, न ह्यत्र लिङ्गस्य शक्त्यनेकत्वकल्पना
ŚlōVā.AMP.49cd: न च तस्यानुमेयत्वम्, विशेष्यश्चावधारितः ||
ŚlōVā.AMP.50ab: विशिष्टत्वेन चाज्ञानात्तन्मात्रस्यानुमेयता
ŚlōVā.AMP.50cd: ननु धूमविशेष्यत्वे हेतोः पक्षैकदेशता ||
ŚlōVā.AMP.51ab: नैतदस्ति, विशेषे हि साध्ये सामान्यहेतुता
ŚlōVā.AMP.51cd: धूमतज्जानसम्बन्धस्मृतिप्रामाण्यकल्पने ||
ŚlōVā.AMP.52ab: फलेन विषयैकत्वं तद्व्यापारात्पुरोदितम्
ŚlōVā.AMP.52cd: प्रमेयधीप्रमाणत्वं भाष्यकारस्तु मन्यते ||
ŚlōVā.AMP.53ab: प्रत्यक्षानियमोक्तश्च सर्वत्रैवानुषज्यते
ŚlōVā.AMP.53cd: अनुमानगृहीतस्य तेनैव प्रतिपादनम् ||
ŚlōVā.AMP.54ab: परेभ्यो वाञ्छता वाच्यः पूर्वपक्षो यथोदितः
ŚlōVā.AMP.54cd: तत्र धर्मिणमुद्दिश्य साध्यधर्मो विधीयते ||
ŚlōVā.AMP.55ab: नियमस्तद्विपक्षाच्च कल्प्यते नाविरोधिनः
ŚlōVā.AMP.55cd: असन्निकृष्टवाचा च द्वयमत्र जिहासितम् ||
ŚlōVā.AMP.56ab: ताद्रूप्येण परिच्छित्तिस्तद्विपर्ययतोऽपि च
ŚlōVā.AMP.56cd: प्रमितस्य प्रमाणे हि नापेक्षा जायते पुनः ||
ŚlōVā.AMP.57ab: ताद्रूप्येण परिच्छिन्ने प्रमाणं निष्फलं परम्
ŚlōVā.AMP.57cd: वैपरीत्यपरिच्छिन्ने नावकाशः परस्य तु ||
ŚlōVā.AMP.58ab: मूले तस्य ह्यनुत्पन्ने पूर्वेण विषयो हृतः
ŚlōVā.AMP.58cd: प्रत्यक्षादेश्च षट्कस्य येनैवार्थोऽवधारितः ||
ŚlōVā.AMP.59ab: तेनैवोत्तरबाधः स्याद्, विकल्पादेरसम्भवात्
ŚlōVā.AMP.59cd: अग्राह्यता तु शब्दादेः प्रत्यक्षेण विरुध्यते ||
ŚlōVā.AMP.60ab: तेषामश्रावणत्वादि विरुद्धमनुमानतः
ŚlōVā.AMP.60cd: न हि श्रावणता नाम प्रत्यक्षेणावगम्यते ||
ŚlōVā.AMP.61ab: सान्वयव्यतिरेकाभ्यां गम्यते बधिरादिषु
ŚlōVā.AMP.61cd: त्रिधा शब्दविरोधः स्यात्प्रतिज्ञादिविभागतः ||
ŚlōVā.AMP.62ab: प्रतिज्ञापूर्वसञ्जल्पसर्वलोकप्रसिद्धितः
ŚlōVā.AMP.62cd: यावज्जीवमहं मौनीत्युक्तिमात्रेण बाध्यते ||
ŚlōVā.AMP.63ab: सर्ववाक्यमृषात्वे तु धर्मोक्त्यैवात्मबाधनम्
ŚlōVā.AMP.63cd: धर्म्युक्त्याहं यतो जातः सा वन्ध्या जननी मम ||
ŚlōVā.AMP.64ab: बौद्धस्य शब्दनित्यत्वं पूर्वोपेतेन बाध्यते
ŚlōVā.AMP.64cd: चन्द्रशब्दाभिधेयत्वं शशिनो यो निषेधति ||
ŚlōVā.AMP.65ab: स सर्वलोकसिद्धेन चन्द्रज्ञानेन बाध्यते
ŚlōVā.AMP.65cd: ज्ञातगोगवयाकारं प्रति यः साधयेदिदम् ||
ŚlōVā.AMP.66ab: न गोर्गवयसादृश्यं तस्य बाधोपमानतः
ŚlōVā.AMP.66cd: गेहावगतनास्तित्वो जीवंश्चैत्रो यदा बहिः ||
ŚlōVā.AMP.67ab: नास्तीति साध्यते बाधस्तत्रार्थापत्तितो भवेत्
ŚlōVā.AMP.67cd: अग्नावदाहके साध्ये शब्दे चानभिधायके ||
ŚlōVā.AMP.68ab: श्रोत्रादिनास्तितायां च शब्दानित्यत्वसाधने
ŚlōVā.AMP.68cd: श्रुतार्थापत्तिबाधोऽत्र यदाप्तोक्तिनिवारिते ||
ŚlōVā.AMP.69ab: दिवाभुजौ निषिध्येत हेतुना रात्रिभोजनम्
ŚlōVā.AMP.69cd: शशशृङ्गादिसद्भावविरोधोऽनुपलब्धितः ||
ŚlōVā.AMP.70ab: एवं च धर्मसम्बन्धबाधस्तावदुदाहृतः
ŚlōVā.AMP.70cd: धर्मधर्म्युभयेषां च स्वरूपस्वविशेषयोः ||
ŚlōVā.AMP.71ab: श्रुत्यर्थाक्षिप्तयोर्वाक्ये वाच्यः सर्वप्रमाणकः
ŚlōVā.AMP.71cd: तृणादिविक्रियाहेतोरग्निमद्धिमसाधने ||
ŚlōVā.AMP.72ab: प्रत्यक्षावगताच्छैत्यात्तद्विशेषोत्थबाधनम्
ŚlōVā.AMP.72cd: अधर्मो विहितो दुःखं करोत्यल्पमितीह तु ||
ŚlōVā.AMP.73ab: विहितत्वादधर्मस्य स्वरूपस्यैव बाधनम्
ŚlōVā.AMP.73cd: तथा दुःखनिमित्तत्वं विशेषस्तस्य बाध्यते ||
ŚlōVā.AMP.74ab: अयथार्था धियः सर्वाः इत्युक्ते द्वयबाधनम्
ŚlōVā.AMP.74cd: स्वरूपस्वविशेषाभ्याम्, तद्धीमिथ्यात्वसाधनात् ||
ŚlōVā.AMP.75ab: क्षणिकात्यन्तमिथ्यात्वे विशेषौ च द्वयोरिह
ŚlōVā.AMP.75cd: दर्शनादेकदेशस्येत्यनेनैतद्व्युदस्यते ||
ŚlōVā.AMP.76ab: यत्रैकस्योभयोर्वापि संशयाधीविपर्ययाः
ŚlōVā.AMP.76cd: शैत्यान्न दाहको बह्निश्चाक्षुषत्वादनित्यता ||
ŚlōVā.AMP.77ab: शब्दस्येत्येवमादौ तु द्वयोः सिद्धो विपर्ययः
ŚlōVā.AMP.77cd: कृतकत्वगुणत्वादौ परोक्ते याज्ञिकं प्रति ||
ŚlōVā.AMP.78ab: स्वोक्ते चैवम्प्रकारे स्यादसिद्धोऽन्यतरस्य तु
ŚlōVā.AMP.78cd: बाष्पादिभावसन्दिग्धो द्वयोरन्यतरस्य वा ||
ŚlōVā.AMP.79ab: धूमस्त्रिधाप्यसिद्धः स्यात्, एवं तावत्स्वरूपतः
ŚlōVā.AMP.79cd: एत एव प्रकाराः स्युराश्रयासिद्धिकल्पने ||
ŚlōVā.AMP.80ab: ज्ञातेऽपि हि स्वरूपेण नातद्धर्मेऽस्ति हेतुता
ŚlōVā.AMP.80cd: सर्वत्र दृष्टकार्यत्वादात्मा सर्वगतस्त्विति ||
ŚlōVā.AMP.81ab: बौद्धं प्रत्याश्रयासिद्धः, लौकिकादेस्तु संशयः
ŚlōVā.AMP.81cd: बाङ्मात्रासिद्धिमात्रेण व्यवहाराप्रकल्पनात् ||
ŚlōVā.AMP.82ab: द्वाभ्यां योऽसत्त्वतो ज्ञातस्तद्वचो दूषणं मतम्
ŚlōVā.AMP.82cd: इतरत्साधनं तु स्याद्वादिना यदि साध्यते ||
ŚlōVā.AMP.83ab: निराकरणसिद्धौ वा दूषणं प्रतिवादिनः
ŚlōVā.AMP.83cd: सन्देहविपरीतत्वहेतू चात्र निराकृतौ ||
ŚlōVā.AMP.84ab: ज्ञातसम्बन्धवचनात्, त्रयः संशयहेतवः
ŚlōVā.AMP.84cd: सन्साध्ये तदभावे वा द्वाभ्यां व्यावृत्त एव च ||
ŚlōVā.AMP.85ab: द्वौ विरुद्धार्थसम्बद्धौ यावेकत्रैकदेशिनि
ŚlōVā.AMP.85cd: प्रमेयानित्यतामूर्तिधर्माः साधारणा द्वयोः ||
ŚlōVā.AMP.86ab: नित्यायत्नोत्थयत्नोत्थानित्येषु द्विरनित्यतः
ŚlōVā.AMP.86cd: नित्या भूर्गन्धवत्त्वेन स्यादसाधारणस्त्वयम् ||
ŚlōVā.AMP.87ab: निश्चयैकाङ्गवैकल्यादेष संशयकारणम्
ŚlōVā.AMP.87cd: साधारणो यथा दृष्टो बुद्धिद्वयनिमित्तकः ||
ŚlōVā.AMP.88ab: विरुद्धैकानवाप्तेश्च संशये कारणं मतम्
ŚlōVā.AMP.88cd: अत्रासाधारणो नास्ति तदभावमुखेन तु ||
ŚlōVā.AMP.89ab: द्वयासत्त्वविरोधाच्च मतः संशयकारणम्
ŚlōVā.AMP.89cd: सन्दिग्धहेतुता चैषां विषयापेक्षयोच्यते ||
ŚlōVā.AMP.90ab: निर्णयस्यापि हेतुत्वं दृष्टं साध्यान्तरे यतः
ŚlōVā.AMP.90cd: व्यवच्छेदान्वयौ लब्ध्वा, निष्क्रियादावमूर्तिवत् ||
ŚlōVā.AMP.91ab: क्षित्येकदेशसिद्धत्वे गन्धवत्त्वस्य हेतुता
ŚlōVā.AMP.91cd: यत्राप्रत्यक्षता वायोररूपत्वेन साध्यते ||
ŚlōVā.AMP.92ab: स्पर्शात्प्रत्यक्षता वासौ विरुद्धाव्यभिचारिता
ŚlōVā.AMP.92cd: के चिज्जात्यन्तरं चैनां वर्णयन्त्यपरे पुनः ||
ŚlōVā.AMP.93ab: साधारणत्वमंशेन समस्तं वाप्यनन्वयम्
ŚlōVā.AMP.93cd: प्रतिज्ञा यत्र बाध्येत पूर्वोक्तैर्यस्य साधनैः ||
ŚlōVā.AMP.94ab: तत्पराजयतः कार्यो निर्णयो बाधवर्जनात्
ŚlōVā.AMP.94cd: क्व चित्संशयहेतू यौ प्रत्येकत्वेन लक्षितौ ||
ŚlōVā.AMP.95ab: सङ्घाते निर्णयस्ताभ्यामूर्ध्वताकाकवत्त्ववत्
ŚlōVā.AMP.95cd: प्रत्येकं संहतौ वापि गमकावविरोधिनौ ||
ŚlōVā.AMP.96ab: तस्माद्भिन्नौ विरुद्धार्थौ हेतू चात्र निदर्शितौ
ŚlōVā.AMP.96cd: षोढा विरुद्धतामाहुश्चतुर्द्धा वैकधापि वा ||
ŚlōVā.AMP.97ab: श्रुत्यर्थोक्तस्य बाधायां प्रतिज्ञार्थस्य हेतुना
ŚlōVā.AMP.97cd: नित्यत्वे कृतकत्वस्य धर्मबाधाद्विरुद्धता ||
ŚlōVā.AMP.98ab: बाधो धर्मविशेषस्य यदा त्वेवं प्रयुज्यते
ŚlōVā.AMP.98cd: अर्थवच्छब्दरूपं स्यात्प्राक्सम्बन्धावधारणात् ||
ŚlōVā.AMP.99ab: विभक्तिमत्त्वात्पश्चाद्वत्स्वरूपेणेति चाश्रिते
ŚlōVā.AMP.99cd: अस्वरूपार्थयोगस्तु पश्चाच्छब्दस्य दृश्यते ||
ŚlōVā.AMP.100ab: तेन प्रागपि सम्बन्धादस्वरूपार्थता भवेत्
ŚlōVā.AMP.100cd: इहप्रत्ययहेतुत्वाद्द्रव्यादेर्व्यतिरिच्यते ||
ŚlōVā.AMP.101ab: समवायो यथेहायं घट इत्यादिसङ्गतिः
ŚlōVā.AMP.101cd: अत्राप्यसमवायत्वं संयोगस्येव सिध्यति ||
ŚlōVā.AMP.102ab: तेन धर्मिस्वरूपस्य वैपरीत्याद्विरुद्धता
ŚlōVā.AMP.102cd: यच्च सत्तावदेकत्वं समवायस्य कल्पितम् ||
ŚlōVā.AMP.103ab: तत्र संयोगवद्भेदात्स्याद्विशेषविरुद्धता
ŚlōVā.AMP.103cd: नित्यमात्मास्तिता कैश्चिद्यदा सौत्रान्तिकं प्रति ||
ŚlōVā.AMP.104ab: साध्यतेऽवयवाभावाद्व्योमवद्द्वयबाधनम्
ŚlōVā.AMP.104cd: तदोभयविशेषस्य बाधोऽयं साध्यते यदा ||
ŚlōVā.AMP.105ab: पारार्थ्यं चक्षुरादीनां सङ्घाताच्छयनादिवत्
ŚlōVā.AMP.105cd: शयने सङ्घपारार्थ्यं भौतिकव्याप्तहेतुके ||
ŚlōVā.AMP.106ab: आत्मानं प्रति पारार्थ्यमसिद्धमिति बाधनम्
ŚlōVā.AMP.106cd: असंहतपरार्थत्वे दृष्टे संहततापि च ||
ŚlōVā.AMP.107ab: अनहङ्कारिकत्वं च चक्षुरादेः प्रसज्यते
ŚlōVā.AMP.107cd: गमकस्यैकदेशस्य व्याप्तिर्गम्येति भाषितुम् ||
ŚlōVā.AMP.108ab: साध्यसाधर्म्यवैधर्म्यदृष्टान्तः प्रतिपाद्यते
ŚlōVā.AMP.108cd: तत्र हेत्वर्थमुद्दिश्य साध्योपादानमिष्यते ||
ŚlōVā.AMP.109ab: उद्देश्यो व्याप्यते धर्मो व्यापकश्चेतरो मतः
ŚlōVā.AMP.109cd: यद्वृत्तयोः प्राथम्यमित्याद्युद्देशलक्षणम् ||
ŚlōVā.AMP.110ab: तद्वृत्तमेव कारश्च स्यादुपादेयलक्षणम्
ŚlōVā.AMP.110cd: वदत्यर्थं स्वशक्त्या च शब्दो वक्त्रनपेक्षया ||
ŚlōVā.AMP.111ab: साध्यहेतुत्वमर्थानां व्याप्तिशक्त्यनुरोधतः
ŚlōVā.AMP.111cd: तत्राज्ञानाद्यदा वक्त सहचारविवक्षया ||
ŚlōVā.AMP.112ab: विपर्ययेण वा हेतौ न व्याप्तत्वं विवक्षति
ŚlōVā.AMP.112cd: विवक्षन्नपि वा शब्दं तद्योग्यं न वदेद्यदि ||
ŚlōVā.AMP.113ab: घटे कृतकनाशित्वे नाशिव्याप्तं कृतेन वा
ŚlōVā.AMP.113cd: न तदेष्टस्य हेतुत्वम्, स्यादनिष्टस्य चैव तत् ||
ŚlōVā.AMP.114ab: तस्माद्व्याप्यत्वरूपेण वाच्यो हेतुत्वसम्मतः
ŚlōVā.AMP.114cd: यदा सम्यक्प्रयुक्तेऽपि वाक्येऽर्थो न तथा भवेत् ||
ŚlōVā.AMP.115ab: साध्यहेतूभयव्याप्तिशून्यत्वात्परमार्थतः
ŚlōVā.AMP.115cd: नित्यो ध्वनिरमूर्त्तत्वात्कर्मवत्परमाणुवत् ||
ŚlōVā.AMP.116ab: घटवद्व्योमवच्चापि, तदसद्वादिनं प्रति
ŚlōVā.AMP.116cd: धर्म्यसिद्धावपि ह्येवं दृष्टान्ताभासता भवेत् ||
ŚlōVā.AMP.117ab: तत्सद्भावेऽपि च व्योम्नि द्वययुक्तेऽपि कीर्तिते
ŚlōVā.AMP.117cd: कर्माद्यालोचनाद्व्याप्तिर् हेतोर्नास्तीति वर्जनम् ||
ŚlōVā.AMP.118ab: व्याप्त्या साधर्म्य उक्ते च न वैधर्म्यमपेक्ष्यते
ŚlōVā.AMP.118cd: सहभावित्वदृष्ट्या तु यदा व्याप्तिं न लक्षयेत् ||
ŚlōVā.AMP.119ab: परः साधर्म्यदृष्टान्तात्तच्च नापेक्षते यदा
ŚlōVā.AMP.119cd: वक्ता वा सहभावित्वं शुद्धं तेन वदेद्यदा ||
ŚlōVā.AMP.120ab: विपरीतान्वयं वापि तत्समाधित्सया तदा
ŚlōVā.AMP.120cd: पूर्वज्ञानोपमर्देन वैधर्म्येणेष्टसाधनम् ||
ŚlōVā.AMP.121ab: साहित्यमात्रं पूर्वोक्तं हेतोस्तत्रोपयुज्यते
ŚlōVā.AMP.121cd: व्याप्यव्यापकभावो हि भावयोर्यादृगिष्यते ||
ŚlōVā.AMP.122ab: तयोरभावयोस्तस्माद्विपरीतः प्रतीयते
ŚlōVā.AMP.122cd: धूमभावेऽग्निभावेन व्याप्तेऽनग्निस्ततश्च्युतः ||
ŚlōVā.AMP.123ab: अधूम एव विद्येतेत्येवं व्याप्यत्वमश्नुते
ŚlōVā.AMP.123cd: तथानग्नावधूमेन व्याप्ते धूमस्ततच्युतः ||
ŚlōVā.AMP.124ab: अन्यत्रानवकाशत्वाद्व्याप्यते ध्रुवमग्निना
ŚlōVā.AMP.124cd: व्यापकौ तु यदोच्येते भावाभावौ तदा ततः ||
ŚlōVā.AMP.125ab: नैव व्याप्याद्विपक्षस्य प्रच्युतिः कथिता भवेत्
ŚlōVā.AMP.125cd: तस्माद्धूमेन साध्यत्वमग्नेः प्रार्थयते यदा ||
ŚlōVā.AMP.126ab: तदानग्निरधूमेन व्याप्तो वाच्यः न चान्यथा
ŚlōVā.AMP.126cd: अनग्न्यधूमसाहित्ये व्याप्तेर्वापि विपर्यये ||
ŚlōVā.AMP.127ab: न प्रस्तुतोपकारः स्यादन्यद्वापि प्रसाध्यते
ŚlōVā.AMP.127cd: यत्राप्यर्थस्य शून्यत्वं द्वाभ्यामेकेन वा भवेत् ||
ŚlōVā.AMP.128ab: यदनित्यं तु तन्मूर्तमणुवद्बुद्धिवत्खवत्
ŚlōVā.AMP.128cd: साध्येन व्याप्तिसिद्ध्यैव व्यतिरेकोऽत्र कथ्यते ||
ŚlōVā.AMP.129ab: यस्यायं नास्त्यसौ हेतुस्तेन साध्येन नाप्यते
ŚlōVā.AMP.129cd: तेन दृष्टेऽपि साहित्ये न सर्वो गम्य इष्यते ||
ŚlōVā.AMP.130ab: सहदृष्टिर्न सम्बन्धो व्याप्तिर्नैव च तावता
ŚlōVā.AMP.130cd: मूर्तानित्यत्वयुक्तेऽपि तस्मादङ्गीकृते घटे ||
ŚlōVā.AMP.131ab: कर्मादौ व्याप्त्यभावेन न दृष्टान्तत्वमिष्यते
ŚlōVā.AMP.131cd: अशेषापेक्षितत्वाच्च सौकर्याच्चाप्यदर्शनात् ||
ŚlōVā.AMP.132ab: साधने यद्यपीष्टोऽत्र व्यतिरेकोऽनुमां प्रति
ŚlōVā.AMP.132cd: तावता न ह्यनङ्गत्वं युक्तिः शाब्दे हि वक्ष्यते ||
ŚlōVā.AMP.133ab: बोधप्रसङ्गो भेदानां न चाव्याप्तेर्भविष्यति
ŚlōVā.AMP.133cd: अस्तिसामान्यवस्त्वेषु व्यापिता तत्र गम्यताम् ||
ŚlōVā.AMP.134ab: के चित्साधर्म्यदृष्टान्ते व्याप्त्यापि कथिते पुनः
ŚlōVā.AMP.134cd: वैधर्म्योक्तिमपीच्छन्ति, व्यावृत्तिनियमेच्छया ||
ŚlōVā.AMP.135ab: हेतौ साधर्म्यदृष्टान्तात्साध्येनैवावधारिते
ŚlōVā.AMP.135cd: व्यावृत्तिः सर्वतः प्राप्ता साध्याभावे नियम्यते ||
ŚlōVā.AMP.136ab: तत्तु मन्दफलं यस्मात्पक्षेऽप्येवं निरूपितम्
ŚlōVā.AMP.136cd: व्यापकाभावमात्रं हि व्याप्यान्नित्यं निवर्तते ||
ŚlōVā.AMP.137ab: तस्माद्यथैव शुक्लत्वे पटस्योक्ते विरोधिनाम्
ŚlōVā.AMP.137cd: निवृत्तिर्न तु दैर्ध्यादेस्तथात्रापि भविष्यति ||
ŚlōVā.AMP.138ab: द्वैविध्यं नोपपन्नं तु यथैव ह्यग्निधूमयोः
ŚlōVā.AMP.138cd: प्रत्यक्षदृष्टः सम्बन्धो गतिप्राप्त्योस्तथैव हि ||
ŚlōVā.AMP.139ab: आदित्येऽनुपलब्धिश्चेन्न देशेऽप्यधुनातने
ŚlōVā.AMP.139cd: क्व चित्तत्रोपलब्धिश्चेद्देवदत्तेऽपि दृश्यताम् ||
ŚlōVā.AMP.140ab: यदि धर्म्यन्तरापेक्षा तत्र सामान्यदृष्टता
ŚlōVā.AMP.140cd: स्यादग्निधूमयोः सैव, तस्मादेवं प्रचक्षते ||
ŚlōVā.AMP.141ab: प्रत्यक्षदृष्टसम्बन्धं ययोरेव विशेषयोः
ŚlōVā.AMP.141cd: गोमयेन्धनतज्जन्यविशेषादिमतिः कृता ||
ŚlōVā.AMP.142ab: तद्देशस्थेन तेनैव गत्वा कालान्तरेऽपि तम्
ŚlōVā.AMP.142cd: यदाग्निर्बुध्यते, तस्य पूर्वबोधात्पुनः पुनः ||
ŚlōVā.AMP.143ab: सन्दिह्यमानसद्भाववस्तुबोधात्प्रमाणता
ŚlōVā.AMP.143cd: विशेषदृष्टमेतच्च लिखितं विन्ध्यवासिना ||
ŚlōVā.AMP.144ab: आकृत्योरेव चैषेष्टा व्यवच्छेदेन केन चित्
ŚlōVā.AMP.144cd: हेतुसाध्यव्यवस्थेति विशेषो नोपदर्शितः ||
ŚlōVā.AMP.145ab: अग्निधूमान्तरत्वे च वाच्ये सामान्यतो मितौ
ŚlōVā.AMP.145cd: सामान्यदृष्टमेकान्तादत्रेत्यादित्य उच्यते ||
ŚlōVā.AMP.146ab: प्रत्यक्षविषयत्वं च सामान्यस्य प्रसाधितम्
ŚlōVā.AMP.146cd: वस्तुत्वं च, अत्र हेतुर्वा द्वयस्याप्यभिधीयते ||
ŚlōVā.AMP.147ab: धूमादग्न्यनुमानस्य वस्त्वालम्बनता भवेत्
ŚlōVā.AMP.147cd: अभावान्यप्रमाणत्वात्स्वार्थे श्रोत्रादिबुद्धिवत् ||
ŚlōVā.AMP.148ab: सामान्यस्य च वस्तुत्वं प्रत्यक्षग्राह्यतापि च
ŚlōVā.AMP.148cd: अभावान्यप्रमेयत्वादसाधारणवस्तुवत् ||
ŚlōVā.AMP.149ab: सामान्यं नानुमानेन विना यस्य प्रतीयते
ŚlōVā.AMP.149cd: न च लिङ्गविनिर्मुक्तमनुमानं प्रवर्तते ||
ŚlōVā.AMP.150ab: असामान्यस्य लिङ्गत्वं न च केन चिदिष्यते
ŚlōVā.AMP.150cd: न चानवगतं लिङ्गं किञ् चिदस्ति प्रकाशकम् ||
ŚlōVā.AMP.151ab: तस्य वाप्यनुमानेन स्यादन्येन गतिः पुनः
ŚlōVā.AMP.151cd: तदुत्पत्तिश्च लिङ्गात्स्यात्सामान्यज्ञानसंहितात् ||
ŚlōVā.AMP.152ab: तस्य चाप्यनुमानत्वात्भवेल्लिङ्गेन चोद्भवः
ŚlōVā.AMP.152cd: अनुमानान्तरादेव ज्ञानेनैवं च कल्पने ||
ŚlōVā.AMP.153ab: लिङ्गलिङ्ग्यनुमानानामानन्त्यादेकलिङ्गिनि
ŚlōVā.AMP.153cd: गतिर्युगसहस्रेषु बहुष्वपि न विद्यते ||
ŚlōVā.AMP.154ab: अथ सामान्यभूतेऽपि लिङ्गेऽन्यस्माद्गतिर्भवेत्
ŚlōVā.AMP.154cd: प्रमाणादप्रमाणाद्वा तथा लिङ्गिगतिर्भवेत् ||
ŚlōVā.AMP.155ab: एवमप्यनुमानस्य नित्योच्छेदः प्रसज्यते
ŚlōVā.AMP.155cd: प्रमाणान्तरमेव स्यात्सामान्यस्यावबोधकम् ||
ŚlōVā.AMP.156ab: अप्रमाणावबुद्धाद्वा लिङ्गाल्लिङ्गिनि या मतिः
ŚlōVā.AMP.156cd: सापि मिथ्या भवेन्नित्यं बाष्पजाताग्निबुद्धिवत् ||
ŚlōVā.AMP.157ab: नन्वप्रमाणभूतापि सम्बन्धस्मृतिरिष्यते
ŚlōVā.AMP.157cd: यथा लिङ्गिगतौ हेतुस्तथा लिङ्गगतिर्भवेत् ||
ŚlōVā.AMP.158ab: तत्र यत्पूर्वविज्ञानं तस्य प्रामाण्यमिष्यते
ŚlōVā.AMP.158cd: तदुपस्थानमात्रेण स्मृतेः स्याच्चरितार्थता ||
ŚlōVā.AMP.159ab: न तु लिङ्गगतौ किञ् चित्प्रमाणमुपपद्यते
ŚlōVā.AMP.159cd: तदभावास्मृतिश्चात्र न कथञ् चित्प्रवर्तते ||
ŚlōVā.AMP.160ab: स्मार्तमेतदभेदेन विज्ञानमिति यो वदेत्
ŚlōVā.AMP.160cd: तस्य वन्ध्यासुतेऽप्यस्ति नूनं स्मरणशक्तता ||
ŚlōVā.AMP.161ab: न चासाधारणोऽर्थात्मा सामान्यज्ञानकारणम्
ŚlōVā.AMP.161cd: यस्मान्नास्याविनाभावस्तेन दृष्टः कथञ् चन ||
ŚlōVā.AMP.162ab: स्याद्वा सम्बन्धदृष्ट्यासौ सामान्यं कृतकत्ववत्
ŚlōVā.AMP.162cd: न ह्यसाधारणं वस्तु पूर्वत्रेह च विद्यते ||
ŚlōVā.AMP.163ab: न चाप्यव्यपदेशस्य विकल्परहितस्य च
ŚlōVā.AMP.163cd: विना पूर्वानुसन्धानाल्लिङ्गत्वमुपपद्यते ||
ŚlōVā.AMP.164ab: कल्प्यन्ते च विशेषा ये तेऽप्यलिङ्गमनन्वयात्
ŚlōVā.AMP.164cd: एतस्मादेव हेतोः स्यात्तज्ञानस्याप्यलिङ्गता ||
ŚlōVā.AMP.165ab: सामान्यरूपतायां वा तथैवानवधारणम्
ŚlōVā.AMP.165cd: क्व चिद्वा दृष्टसम्बन्धे सर्वः प्रत्यायको भवेत् ||
ŚlōVā.AMP.166ab: सम्बन्धानुभवोऽवश्यमेषितव्यश्च लिङ्गनः
ŚlōVā.AMP.166cd: अनुमानप्रवृत्तेस्तु प्राग्ज्ञानं तत्र नास्ति ते ||
ŚlōVā.AMP.167ab: न चापि वासनामात्राल्लिङ्गज्ञानस्य सम्भवः
ŚlōVā.AMP.167cd: लिङ्गिज्ञानं च तद्वत्स्यात्त्रिरूपाल्लिङ्गतो न तत् ||
ŚlōVā.AMP.168ab: तत्राभावस्य लिङ्गत्वं न चासावानुमानिकः
ŚlōVā.AMP.168cd: प्रमाणान्तरगम्यत्वात्तत्र दोषो न जायते ||
ŚlōVā.AMP.169ab: प्रत्यक्षावगताल्लिङ्गाद्यस्य लिङ्गिगतिर्भवेत्
ŚlōVā.AMP.169cd: तस्य नातोऽधिकं किञ् चित्प्रार्थनीयं प्रसज्यते ||
ŚlōVā.AMP.170ab: यत्राप्यनुमिताल्लिङ्गाल्लिङ्गिनि ग्रहणं भवेत्
ŚlōVā.AMP.170cd: तत्रापि मौलिकं लिङ्गं प्रत्यक्षादेव गम्यते ||
ŚlōVā.AMP.171ab: लिङ्गत्वं कृतकत्वादौ क्रियायाः कारकस्य वा
ŚlōVā.AMP.171cd: प्रत्यक्षत्वं च तस्येष्टमिति दूरं न गम्यते ||
ŚlōVā.AMP.172ab: एवं शब्दोपमानादौ सामान्याश्रयता यतः
ŚlōVā.AMP.172cd: तद्दौस्स्थित्येन दौस्स्थित्यं सर्वत्रातः प्रसज्यते ||
ŚlōVā.AMP.173ab: तस्मात्प्रत्यक्षपूर्वत्वं प्रमाणान्तर इष्यते
ŚlōVā.AMP.173cd: प्रत्यक्षत्वं च सामान्ये नान्यथा हि गतिर्भवेत् ||
ŚlōVā.AMP.174ab: प्रत्यक्षालम्बनत्वं च विशेषस्य कथं भवेत्
ŚlōVā.AMP.174cd: यदा वस्त्वन्तरापेक्षः सामान्यांशः स कीर्त्यते ||
ŚlōVā.AMP.175ab: रूपादयो हि सामान्यं सर्वे नीलाद्यपेक्षया
ŚlōVā.AMP.175cd: स्वविशेषानपेक्ष्याथ नीलादीनां समानता ||
ŚlōVā.AMP.176ab: ते चापि तावत्सामान्यं यावत्स्युः परमाणवः
ŚlōVā.AMP.176cd: द्व्यणुकस्यापि यद्रूपं तद्धि साधारणं द्वयोः ||
ŚlōVā.AMP.177ab: न चान्त्येन विशेषेण व्यवहारोऽस्ति कस्य चित्
ŚlōVā.AMP.177cd: न च प्रत्यक्षता तस्य सङ्घाते केवलस्य वा ||
ŚlōVā.AMP.178ab: भेदेनागृह्यमाणस्य नाभेदो ग्राह्यतां व्रजेत्
ŚlōVā.AMP.178cd: न च भिन्नेष्वभिन्नत्वबुद्धेर्ग्राह्यत्वसम्भवः ||
ŚlōVā.AMP.179ab: समुदायो न वाप्यस्ति भवतां न च सर्वदा
ŚlōVā.AMP.179cd: सर्वेषामसतार्थेन प्रत्ययोत्पत्तिसम्भवः ||
ŚlōVā.AMP.180ab: न चैकजातियोगेन विनास्ति समुदायता
ŚlōVā.AMP.180cd: समुदायेऽपि चाणुत्वं नैतेषामपगच्छति ||
ŚlōVā.AMP.181ab: सामान्यमित्यदृश्येऽपि तेन सामान्य एव नः
ŚlōVā.AMP.181cd: व्यासङ्गिनी भवत्येषा धीर्विनाप्येककल्पनात् ||
ŚlōVā.AMP.182ab: व्यासज्य वर्तमानस्य सामान्यस्य यथेन्द्रियैः
ŚlōVā.AMP.182cd: ग्रहणं तद्वदेव स्यात्प्रतिव्यक्तिनिवेशिनः ||
ŚlōVā.AMP.183ab: मीमांसकैश्च नावश्यमिष्यन्ते परमाणवः
ŚlōVā.AMP.183cd: यद्बलेनोपलब्धस्य मिथ्यात्वं कल्पयेद्भवान् ||
ŚlōVā.AMP.184ab: समूहरूपं प्रत्यक्षमदृश्यैः परमाणुभिः
ŚlōVā.AMP.184cd: योऽपह्नुते शशस्यापि सोऽभावं शृङ्गतो वदेत् ||
ŚlōVā.AMP.185ab: समूहपरमार्थत्वे स्थिते तत्सिद्धिहेतुका
ŚlōVā.AMP.185cd: यदि नामावगम्येत परमाण्वस्तिता पुनः ||
ŚlōVā.AMP.186ab: तस्माद्यद्गृह्यते वस्तु येन रूपेण सर्वदा
ŚlōVā.AMP.186cd: तत्तथैवाभ्युपेतव्यं सामान्यमथ वेतरत् ||
ŚlōVā.AMP.187ab: सत्तादिसामान्यमपेक्ष्य सर्वं गोत्वादि साधारणतामुपैति
ŚlōVā.AMP.187cd: तस्मादसाधारणमक्षगम्यं वदन्न सामान्यमपह्नुवीत ||
ŚlōVā.AMP.188ab: सामान्यरुपेण न गृह्यते चेत्, किं वास्त्यसाधारणबुद्धिरत्र
ŚlōVā.AMP.188cd: यद्वस्तु लोकः प्रतिपद्यतेऽस्मिन्द्विधापि तच्छक्त्यत एव वक्तुम् ||


---------------------------------------------------------------------
[औत्पत्तिकसूत्र शब्दपरिच्छेद (स्ब्प्)]

ŚlōVā.SBP.1ab: प्रत्यक्षादिषु वक्तव्यं शब्दमात्रस्य लक्षणम्
ŚlōVā.SBP.1cd: अदतित्वरितेनेह किं शास्त्रादभिधीयते ||
ŚlōVā.SBP.2ab: सामान्यलक्षणं त्यक्त्वा विशेषस्यैव लक्षणम्
ŚlōVā.SBP.2cd: न शक्यं केवलं वक्तुमितोऽप्यस्य न वाच्यता ||
ŚlōVā.SBP.3ab: यच्चोक्तं शब्दविज्ञानादर्थे ज्ञानमितीदृशमू
ŚlōVā.SBP.3cd: अविशिष्टं विशिष्टस्य न तच्छास्त्रस्य लक्षणम् ||
ŚlōVā.SBP.4ab: प्रवृत्तिर्वा निवृत्तिर्वा नित्येन कृतकेन वा
ŚlōVā.SBP.4cd: पुंसां येनोपदिश्येत तच्छास्त्रमभिधीयते ||
ŚlōVā.SBP.5ab: स्वरूपकथनं यत्तु कस्य चित्तत्र दृश्यते
ŚlōVā.SBP.5cd: तदङ्गत्वेन तस्यापि शास्त्रत्वमवगम्यते ||
ŚlōVā.SBP.6ab: भावनायां समस्तायां वाक्यादेवोपजायते
ŚlōVā.SBP.6cd: प्रवृत्तिर्वा निवृत्तिर्वा तच्छास्त्रं न पदाद्यतः ||
ŚlōVā.SBP.7ab: अपरीक्षामिषेणापि लक्षणानि वदन्नयम्
ŚlōVā.SBP.7cd: न स्वतन्त्रोपयोगित्वनिरपेक्षाणि जल्पति ||
ŚlōVā.SBP.8ab: तत्र यल्लोकवाक्यस्थं कथयेच्छब्दलक्षणम्
ŚlōVā.SBP.8cd: वेदं व्याख्यातुकामस्य तन्नातीवोपयुज्यते ||
ŚlōVā.SBP.9ab: प्रत्यक्षाद्युपयोगं तु वर्णमात्रादितः पुरः
ŚlōVā.SBP.9cd: शास्त्रार्थज्ञानवेलायां मत्वा तल्लक्षणं कृतम् ||
ŚlōVā.SBP.10ab: यत्तु गामानयेत्यादिवाक्यस्थं शब्दलक्षणम्
ŚlōVā.SBP.10cd: तस्य नेहोपयोगोऽस्ति तस्माच्छास्त्रगतं कृतम् ||
ŚlōVā.SBP.11ab: वेशेषश्च न सामान्यमन्तरेणास्ति कश्चन
ŚlōVā.SBP.11cd: तस्मात्तमप्युदाहृत्य सामान्यं लक्षयेत्सुखम् ||
ŚlōVā.SBP.12ab: सामान्यरूपमप्येतदधिकाराद्विशिष्यते
ŚlōVā.SBP.12cd: चोदना चोपदेशश्च शास्त्रमेवेत्युदाहृतम् ||
ŚlōVā.SBP.13ab: यथा च चोदनाशब्दो वैदिक्यामेव वर्तते
ŚlōVā.SBP.13cd: शब्दज्ञानार्थविज्ञानशब्दौ शास्त्रे तथा स्थितौ ||
ŚlōVā.SBP.14ab: प्रत्यक्षाद्यपरीक्ष्यत्वे तदन्तर्भावहेतुकम्
ŚlōVā.SBP.14cd: शास्त्रस्याप्यपरीक्ष्यत्वमनयैव धियोदितम् ||
ŚlōVā.SBP.15ab: तत्रानुमानमेवेदं बौद्धैर्वैशेषिकैः श्रितम्
ŚlōVā.SBP.15cd: भेदः सांख्यादिभिस्त्विष्टो न तूक्तं भेदकारणम् ||
ŚlōVā.SBP.16ab: पूर्वसंस्कारयुक्तान्त्यवर्णवाक्यादिकल्पना
ŚlōVā.SBP.16cd: विवक्षादि च धूमादौ नास्तीत्येतेन भिन्नता ||
ŚlōVā.SBP.17ab: यैरुक्ता तत्र वैधर्म्यविकल्पसमजातिता
ŚlōVā.SBP.17cd: धूमानित्यविषाण्यादिविशेषान्न हि भिन्नता ||
ŚlōVā.SBP.18ab: तैलक्षण्यपरित्यागो यावन्न प्रतिपाद्यते
ŚlōVā.SBP.18cd: तावद्विशेषमात्रेण वदतो जातिता भवेत् ||
ŚlōVā.SBP.19ab: यथेष्टविनियोगेन प्रतीतिर्यापि शब्दतः
ŚlōVā.SBP.19cd: न धूमादेरितीहापि व्यभिचारोऽङ्गवृत्तिभिः ||
ŚlōVā.SBP.20ab: हस्तसंज्ञादयो येऽपि यदर्थप्रतिपादने
ŚlōVā.SBP.20cd: भवेयुः कृतसङ्केतास्ते न लिङ्गमिति स्थितिः ||
ŚlōVā.SBP.21ab: पुरुषाक्षिप्ततयां च तथैव व्यभिचारिता
ŚlōVā.SBP.21cd: पदवैदिकवाक्यानां न सत्यव्यापिता भवेत् ||
ŚlōVā.SBP.22ab: सम्बन्धातुभवश्चायं सोऽन्यत्रापि विलक्षणः
ŚlōVā.SBP.22cd: एतस्मिन्पुरुषापेक्षा देशापेक्षाग्निधूमयोः ||
ŚlōVā.SBP.23ab: कालाद्यपेक्षया चान्यः उक्ता चान्यैरभिन्नता
ŚlōVā.SBP.23cd: आप्तवादाविसंवादसामान्यादनुमानतः ||
ŚlōVā.SBP.24ab: न चापूर्वादिशब्दानां भेदात्सर्वत्र भिन्नता
ŚlōVā.SBP.24cd: न चेहाश्वादिशब्देभ्यो भेदस्तेषां प्रतीयते ||
ŚlōVā.SBP.25ab: न चाप्यज्ञातसम्बन्धं पदं किञ् चित्प्रकाशकम्
ŚlōVā.SBP.25cd: सम्बन्धाननुभूत्यातो न स्यादननुमानता ||
ŚlōVā.SBP.26ab: तुल्याकारतयाप्यत्र शब्दज्ञानार्थतद्धियाम्
ŚlōVā.SBP.26cd: अग्निधूमेष्वदृष्टत्वान्न भेदस्तन्निवारणात् ||
ŚlōVā.SBP.27ab: प्रतिबिम्बेष्वनैकान्तो बिम्बं यादृग्घि दर्पणे
ŚlōVā.SBP.27cd: तादृङ् मुखादि बुध्यन्ते, न चात्राननुमानता ||
ŚlōVā.SBP.28ab: प्रत्यक्षता तदाप्यत्र तदान्यैर्व्यभिचारिता
ŚlōVā.SBP.28cd: यत्र पादादि बम्बेन गतानामनुमीयते ||
ŚlōVā.SBP.29ab: एकवाक्यात्सकृच्चोक्तान्नाप्यनेकस्य तत्क्षणम्
ŚlōVā.SBP.29cd: स्याद्विरुद्धाविरुद्धस्य बोधादेतस्य भिन्नाता ||
ŚlōVā.SBP.30ab: लिङ्गस्यापि हि ताद्रूप्यं दृष्टं हेतुविरुद्धयोः
ŚlōVā.SBP.30cd: विरोधान्नानुमानं चेत्, स्यादनागमतापि ते ||
ŚlōVā.SBP.31ab: यत्र चैकार्थता वाक्ये तत्र स्यादनुमानता
ŚlōVā.SBP.31cd: सकृदुच्चरिते चास्मिन्विवक्षैकैव दृश्यते ||
ŚlōVā.SBP.32ab: यस्त्वनिर्धानं च धूमादौ व्यभिचारितम्
ŚlōVā.SBP.32cd: स लिङ्गेऽप्यस्फुटे दृष्टस्तस्मान्नैतेन भिद्यते ||
ŚlōVā.SBP.33ab: दृष्टान्तानभिधानं च धूमादौ व्यभिचारितम्
ŚlōVā.SBP.33cd: प्रसिद्धत्वाद्धि तत्रापि न दृष्टान्तोऽभिधीयते ||
ŚlōVā.SBP.34ab: अनभ्यस्ते त्वपेक्षन्ते शब्दे सम्बन्धिनः स्मृतिम्
ŚlōVā.SBP.34cd: अत्र प्रत्युक्त इत्येवं बुध्यन्ते हि चिरात्क्व चित् ||
ŚlōVā.SBP.35ab: परोक्ता हेतवश्चात्र नाभेदस्य निवारिताः
ŚlōVā.SBP.35cd: शब्दानुमानयोरैक्यं धूमादग्न्यनुमानवत् ||
ŚlōVā.SBP.36ab: अन्वयव्यतिरेकाभ्यामेकप्रत्यक्षदर्शनात्
ŚlōVā.SBP.36cd: सम्बन्धपूर्वकत्वाच्च प्रतिपत्तिरितो यतः ||
ŚlōVā.SBP.37ab: प्रत्यक्षान्यप्रमाणत्वात्तददृष्टार्थबोधनात्
ŚlōVā.SBP.37cd: सामान्यविषयत्वाच्च त्रैकाल्यविषयाश्रयात् ||
ŚlōVā.SBP.38ab: कैश्चिन्मीमांसकैरुक्तो भेदोऽत्र विषयान्तरात्
ŚlōVā.SBP.38cd: पूर्वाभ्यां ह्यपरिच्छिन्ने शास्त्रमर्थे प्रवर्तते ||
ŚlōVā.SBP.39ab: तत्रापि नागमत्वं स्यात्पुरुषोक्ते, तथास्तु चेत्
ŚlōVā.SBP.39cd: प्रत्ययः किन्निमित्तोऽर्थे, वक्तृबुद्धेः, कुतो न्वसौ ||
ŚlōVā.SBP.40ab: न शब्दार्थस्य सालिङ्गं न शब्दोऽस्याः कथञ् चन
ŚlōVā.SBP.40cd: विशेषो गम्यते ताभ्यां न चैतस्यानुमेयता ||
ŚlōVā.SBP.41ab: तेन वक्तुरभिप्राये प्रत्यक्षाद्यनिरूपिते
ŚlōVā.SBP.41cd: पुरुषोक्तिरपि श्रोतुरागमत्वं प्रपद्यते ||
ŚlōVā.SBP.42ab: न चाप्यननुमेयत्वमागमार्थस्य शक्यते
ŚlōVā.SBP.42cd: लिङ्गं हि शब्द एवास्य धूमोऽग्नेरिव कल्प्यते ||
ŚlōVā.SBP.43ab: न चाप्यननुमेयवात्प्रमाणान्तरगम्यता
ŚlōVā.SBP.43cd: रूपस्याश्रावणत्वेन न ह्यप्रत्यक्षतेष्यते ||
ŚlōVā.SBP.44ab: एवं सति स्वयूथ्या न के चिन्नातिप्रपञ्चिनः
ŚlōVā.SBP.44cd: अनुमानविशेषोऽयमीदृग्धर्मस्य बोधकः ||
ŚlōVā.SBP.45ab: भविष्यत्यर्थरूपं तु लिङ्गं धर्मे निराकृतम्
ŚlōVā.SBP.45cd: संज्ञानुमानतेच्छा तु न दुष्येदागमेऽपि नः ||
ŚlōVā.SBP.46ab: लक्षणेन त्वभिन्नत्वं यदि शब्दानुमानयोः
ŚlōVā.SBP.46cd: वेदज्ञानाप्रमाणत्वं स्यादतल्लक्षणत्वतः ||
ŚlōVā.SBP.47ab: आप्तवादाविसंवादसामान्यान्नृवचस्सु हि
ŚlōVā.SBP.47cd: लक्षणेनानुमानत्वात्प्रामाण्यं सिद्धिमृच्छति ||
ŚlōVā.SBP.48ab: वेदे त्वाप्तनराभावात्सम्बन्धानुभवादृते
ŚlōVā.SBP.48cd: लक्षणं नानुमानस्येत्यप्रामाण्यं प्रसज्यते ||
ŚlōVā.SBP.49ab: नन्वेकदेशसत्यत्वे तस्य स्यादनुमानता
ŚlōVā.SBP.49cd: वेदत्वादग्निहोत्रादौ वायुक्षेपिष्ठवाक्यवत् ||
ŚlōVā.SBP.50ab: नादित्ययूपेऽनैकान्तात्, तद्वद्वा गौणता भवेत्
ŚlōVā.SBP.50cd: नातः प्रत्यनुमानानामेवं पूर्वोक्तया विशा ||
ŚlōVā.SBP.51ab: तस्माल्लक्षणभेदेन यदि शब्दप्रमाणता
ŚlōVā.SBP.51cd: समा लोके च वेदे च सिद्धा वेदप्रमाणता ||
ŚlōVā.SBP.52ab: तेन चाप्तोपदेशत्वं न स्यादागमलक्षणम्
ŚlōVā.SBP.52cd: नाप्तस्य सम्भवो वेदे, लोके नास्मात्प्रमाणता ||
ŚlōVā.SBP.53ab: पुरस्ताद्वर्णितं ह्येतत्, त्स्माच्छब्देन या मतिः
ŚlōVā.SBP.53cd: तस्याः स्वतः प्रमाणत्वं न चेत्स्याद्दोषदर्शनम् ||
ŚlōVā.SBP.54ab: अनुमानेन चैतस्य प्रामाण्यं केवलं समम्
ŚlōVā.SBP.54cd: पदे तावत्कृतो यत्नः परैरित्यत्र वर्ण्यते ||
ŚlōVā.SBP.55ab: विषयोऽन्यादृशस्तावद्दृश्यते लिङ्गशब्दयोः
ŚlōVā.SBP.55cd: सामान्यविषयत्वं च पदस्य स्थापयिष्यति ||
ŚlōVā.SBP.56ab: धर्माधर्मविशिष्टश्च लिङ्गीत्येतच्च साधितम्
ŚlōVā.SBP.56cd: न तावदनुमानं हि यावत्तद्विषयं न तत् ||
ŚlōVā.SBP.57ab: सामान्यादतिरिक्तं तु शाब्दे वाक्यस्य गोचरः
ŚlōVā.SBP.57cd: सामर्थ्यादनुमेयत्वादश्रुतेऽपि पदान्तरे ||
ŚlōVā.SBP.58ab: संख्यादिमान्पदार्थश्चेत्, न तावत्सोऽव्ययादिषु
ŚlōVā.SBP.58cd: यत्रापि ते प्रतीयन्ते तत्र व्यक्तेर्विशेषणम् ||
ŚlōVā.SBP.59ab: पदान्तराभिधेयस्य तादर्थ्याच्च क्रियात्मनः
ŚlōVā.SBP.59cd: वाक्यार्थेऽपि पदं यत्र गोमदादि प्रयुज्यते ||
ŚlōVā.SBP.60ab: सत्यप्यत्र विशेष्टत्वे सिद्धत्वान्नैवा पक्षता
ŚlōVā.SBP.60cd: तावानेव हि तत्रार्थो यः पूर्वमवधारितः ||
ŚlōVā.SBP.61ab: भेदबुद्धेश्च वैषम्यं प्रकृतिप्रत्ययार्थयोः
ŚlōVā.SBP.61cd: विशेषणविशेष्यार्थस्वातन्त्र्यग्रहणं न च ||
ŚlōVā.SBP.62ab: विशेष्यपूर्विका तत्र बुद्धिश्चात्र विपर्ययः
ŚlōVā.SBP.62cd: अथ शब्दोऽर्थवत्त्वेन पक्षः कस्मान्न कल्प्यते ||
ŚlōVā.SBP.63ab: प्रतिज्ञार्थैकदेशो हि हेतुस्तत्र प्रसज्यते
ŚlōVā.SBP.63cd: पक्षे धूमविशेषे च सामान्यं हेतुरिष्यते ||
ŚlōVā.SBP.64ab: शब्दत्वं गमकं नात्र गोशब्दत्वं निषेत्स्यते
ŚlōVā.SBP.64cd: व्यक्तिरेव विशिष्यातो हेतुश्चैका प्रसज्यते ||
ŚlōVā.SBP.65ab: भवेद्व्यञ्जकभेदाच्चेत्, न त्वेवं प्रत्ययोऽस्ति नः
ŚlōVā.SBP.65cd: कथं चास्य विशिष्टत्वं न तावद्देशकालतः ||
ŚlōVā.SBP.66ab: तत्प्रतीतिविशिष्टश्चेत्, परं किमनुमीयते
ŚlōVā.SBP.66cd: न प्रत्यायनशक्तिश्च विशेषस्यानुमीयते ||
ŚlōVā.SBP.67ab: विशेषाणां न शक्तिर् हि सैकदेशेऽग्निजातिवत्
ŚlōVā.SBP.67cd: सामान्यस्यैव शक्तत्वं पक्षो हेतुस्तदेव च ||
ŚlōVā.SBP.68ab: तस्मादर्थविशिष्टस्य न शब्दस्यानुमेयता
ŚlōVā.SBP.68cd: कथं च पक्षधर्मत्वं शब्दस्येह निरूप्यते ||
ŚlōVā.SBP.69ab: न क्रियाकर्तृसम्बन्धादृते सम्बन्धनं क्व चित्
ŚlōVā.SBP.69cd: राजा भर्त्ता मनुष्यस्य तेन राज्ञः स उच्यते ||
ŚlōVā.SBP.70ab: वृक्षस्तिष्ठति शाखासु ता वा तत्रेति तस्य ताः
ŚlōVā.SBP.70cd: देशेऽग्निमति धूमस्य कर्तृत्वं भवनं प्रति ||
ŚlōVā.SBP.71ab: कार्यकारणभावादौ क्रिया सर्वत्र विद्यते
ŚlōVā.SBP.71cd: न चानवगताकारः सम्बन्धोऽस्तीति गम्यते ||
ŚlōVā.SBP.72ab: न चास्त्यसति सम्बन्धे षष्ठीतत्पुरुषोऽपि वा
ŚlōVā.SBP.72cd: तस्मान्न पक्षधर्मोऽयमिति शक्या निरूपणा ||
ŚlōVā.SBP.73ab: निवृत्तेऽन्यत्र सम्बन्धे येऽपि तद्विषयात्मना
ŚlōVā.SBP.73cd: वदेयुः पक्षधर्मत्वं शब्दस्यानुपलब्धिवत् ||
ŚlōVā.SBP.74ab: तैरप्येतन्निरूप्यं तु शब्दस्तद्विषयः कथम्
ŚlōVā.SBP.74cd: न तद्देशादिसद्भावो नाभिमुख्यादि तस्य वा ||
ŚlōVā.SBP.75ab: तस्मादुत्पादयत्येष यतोऽर्थविषया मतिम्
ŚlōVā.SBP.75cd: तेन तद्विषयः शब्द इति धर्मत्वकल्पना ||
ŚlōVā.SBP.76ab: तत्र वाचकतायां च सिद्धायां पक्षधर्मता
ŚlōVā.SBP.76cd: न प्रतीत्यङ्गतां गच्छेन्न चैवमनुमानता ||
ŚlōVā.SBP.77ab: गमकताच्च धर्मत्वं धर्मत्वाद्गमको यदि
ŚlōVā.SBP.77cd: स्यादन्योन्याश्रयत्वं हि तस्मान्नैषापि कल्पना ||
ŚlōVā.SBP.78ab: न चागृहीतसम्बन्धाः स्वरूपव्यतिरेकतः
ŚlōVā.SBP.78cd: शब्दं जानन्ति येनात्र पक्षधर्ममतिर्भवेत् ||
ŚlōVā.SBP.79ab: न च स्वरूपमात्रेण धूमादेः पक्षधर्मता
ŚlōVā.SBP.79cd: न चापि पूर्वसम्बन्धमपेक्ष्यैषा प्रसज्यते ||
ŚlōVā.SBP.80ab: धूमवानयमित्येवमपूर्वस्यापि जायते
ŚlōVā.SBP.80cd: पक्षधर्ममतिः, तेन भिद्येतोत्तरलक्षणात् ||
ŚlōVā.SBP.81ab: न त्वत्र पूर्वसम्बन्धादधिका पक्षधर्मता
ŚlōVā.SBP.81cd: न चार्थप्रत्ययात्पूर्वमित्यनङ्गमियं भवेत् ||
ŚlōVā.SBP.82ab: न च धर्मी गृहीतोऽत्र येन तद्धर्मता भवेत्
ŚlōVā.SBP.82cd: पर्वतादिर्यथा देशः प्राग्धर्मत्वावधारणात् ||
ŚlōVā.SBP.83ab: यश्चात्र कथ्यते धर्मी प्रमेयोऽस्य स एव नः
ŚlōVā.SBP.83cd: न चानवधृते तस्मिंस्तद्धर्मत्वावधारणम् ||
ŚlōVā.SBP.84ab: प्राक्स चेत्पक्षधर्मत्वाद्गृहीतः किं ततः परम्
ŚlōVā.SBP.84cd: पषधर्मादिभिर्ज्ञातैर्येन स्यादनुमानिता ||
ŚlōVā.SBP.85ab: अन्वयो न च शब्दस्य प्रमेयेण निरूप्यते
ŚlōVā.SBP.85cd: व्यापारेण हि सर्वेषामन्वितत्वं प्रतीयते ||
ŚlōVā.SBP.86ab: यत्र धूमोऽस्ति तत्राग्नेरस्तित्वेनान्वयः स्फुटः
ŚlōVā.SBP.86cd: न त्वेवं यत्र शब्दोऽस्ति तत्रार्थोऽस्तीति निश्चयः ||
ŚlōVā.SBP.87ab: न तावत्तत्र देशेऽसौ तत्काले वावगम्यते
ŚlōVā.SBP.87cd: भवेन्नित्यविभुत्वाच्चेत्, सर्वार्थेषु च तत्समम् ||
ŚlōVā.SBP.88ab: तेन सर्वत्र दृष्टत्वाद्व्यतिरेकस्य चागतेः
ŚlōVā.SBP.88cd: सर्वशब्दैरशेषार्थप्रतिपत्तिः प्रसज्यते ||
ŚlōVā.SBP.89ab: अथैवं देशकालाभ्यामसत्यत्वप्रकल्पने
ŚlōVā.SBP.89cd: वाचकप्रत्ययं कश्चिद्ब्रूयादर्थधियान्वितम् ||
ŚlōVā.SBP.90ab: नैवमप्यस्ति दृष्टो हि विनाप्यर्थधिया क्व चित्
ŚlōVā.SBP.90cd: वाचकप्रत्ययोऽस्माभिरव्युत्पन्ननरान्प्रति ||
ŚlōVā.SBP.91ab: द्वितीयादिप्रयोगे च भवेदन्वयकल्पना
ŚlōVā.SBP.91cd: शतकृत्वः प्रयुक्तेऽपि न च दृष्टार्थधीः क्व चित् ||
ŚlōVā.SBP.92ab: ननु ये ज्ञातसम्बन्धास्तेषां दृष्टोऽन्वयः स्फुटः
ŚlōVā.SBP.92cd: यद्येवमन्वयात्पूर्वं सम्बन्धः कोऽपि कल्पितः ||
ŚlōVā.SBP.93ab: नाङ्गमर्थधियामेषा भवेदन्वयकल्पना
ŚlōVā.SBP.93cd: अन्वयाधीनजन्मत्वमनुमानस्य च स्थितम् ||
ŚlōVā.SBP.94ab: ज्ञाते प्रतीतिसामर्थ्ये तद्वशादेव जायते
ŚlōVā.SBP.94cd: पश्चादन्वय इत्येष कारणं कथमुच्यते ||
ŚlōVā.SBP.95ab: तस्मात्तन्निरपेक्षैव शब्दशक्तिः प्रतीयते
ŚlōVā.SBP.95cd: न च धूमान्वयात्पूर्वं शक्तत्वमवगम्यते ||
ŚlōVā.SBP.96ab: व्यतिरेकोऽप्यविज्ञातादर्थाच्छब्दधियौ यदि
ŚlōVā.SBP.96cd: सोऽपि पश्चात्स्थितत्वेन नार्थप्रत्ययसाधनम् ||
ŚlōVā.SBP.97ab: सम्बन्धं यं तु वक्ष्यामस्तस्य निर्णयकारणम्
ŚlōVā.SBP.97cd: स्यादन्वयोऽतिरेकश्च न त्वर्थाधिगमस्य तौ ||
ŚlōVā.SBP.98ab: तस्मादननुमानत्वं चाब्दे प्रत्यक्षवद्भवेत्
ŚlōVā.SBP.98cd: त्रैरूप्यरहितत्वेन तादृग्विषयवर्जनात् ||
ŚlōVā.SBP.99ab: सति चास्य प्रमाणत्वे भेदाभेदनिरूपना
ŚlōVā.SBP.99cd: युक्ता न तु पदज्ञानात्पदार्थोऽत्र प्रमीयते ||
ŚlōVā.SBP.100ab: पदं प्रयुज्यमानं हि चतुर्द्धार्थे प्रयुज्यते
ŚlōVā.SBP.100cd: प्रत्यक्षे च परोक्षे च ज्ञातेऽज्ञातेऽपि वा पुरा ||
ŚlōVā.SBP.101ab: तत्र यत्पूर्वविज्ञाते प्रत्यक्षे च प्रयुज्यते
ŚlōVā.SBP.101cd: प्रमिते च प्रयुक्तत्वादनुवादोऽधिकाद्विना ||
ŚlōVā.SBP.102ab: अदृष्टपूर्वे त्वज्ञानं सम्बन्धप्रत्ययोऽपि वा
ŚlōVā.SBP.102cd: सम्बन्धो न च तस्यार्थः, योऽर्थः स त्वन्यगोचरः ||
ŚlōVā.SBP.103ab: परोक्षेऽननुभूते च नाभिधेये मतिर्भवेत्
ŚlōVā.SBP.103cd: परोक्षश्चानुभूतश्च यस्तत्र स्मृतिरिष्यते ||
ŚlōVā.SBP.104ab: प्रमिते च प्रवृत्तत्वात्स्मृतेर्नास्ति प्रमाणता
ŚlōVā.SBP.104cd: परिच्छेदफलत्वाद्धि प्रामाण्यमुपजायते ||
ŚlōVā.SBP.105ab: तादात्विकपरिच्छेदफलत्वेन प्रमाणता
ŚlōVā.SBP.105cd: प्रत्यभिज्ञानवत्कस्मात्स्मृतेरपि न कल्प्यते ||
ŚlōVā.SBP.106ab: यावान्पूर्वपरिच्छिन्नस्तावानेवावधार्यते
ŚlōVā.SBP.106cd: स्मृत्या तदनुसारेण तदासत्त्वेऽस्य नैव धीः ||
ŚlōVā.SBP.107ab: पदमभ्यधिकाभावात्स्मारकान्न विशिष्यते
ŚlōVā.SBP.107cd: पदाधिक्यं भवेत्किञ् चित्तत्पदस्य न गोचरः ||
ŚlōVā.SBP.108ab: प्राणमनुमानं वा यद्यपि स्यात्पदान्मितिः
ŚlōVā.SBP.108cd: वाक्यार्थस्यागमार्थत्वाद्दोषो नागमवादिनाम् ||
ŚlōVā.SBP.109ab: वाक्यार्थे तु पदार्थेभ्यः सम्बन्धानुभवादृते
ŚlōVā.SBP.109cd: बुद्धिरुत्पद्यते तेन भिन्नाऽऽसावक्षबुद्धिवत् ||
ŚlōVā.SBP.110ab: वाक्याधिकरणे चास्य हेतोः सिद्धिर्भविष्यति
ŚlōVā.SBP.110cd: सर्वेषां च परोक्तानां वाक्यबुद्धावसिद्धता ||
ŚlōVā.SBP.111ab: वाक्येष्वदृष्टेष्वपि सार्थकेषु पदार्थविन्मात्रतया प्रतीतिम्
ŚlōVā.SBP.111cd: दृष्ट्वानुमानव्यतिरेकभीताः क्लिष्टाः पदाभेदविचारणायाम् ||


---------------------------------------------------------------------
[औत्पत्तिकसूत्र उपमानपरिच्छेद (उम्प्)]

ŚlōVā.UMP.1ab: कीदृग्गवय इत्येवं पृष्टो नागरिकैर्यदि
ŚlōVā.UMP.1cd: ब्रवीत्यारण्यको वाक्यं यथा गौर्गवयस्तथा ||
ŚlōVā.UMP.2ab: एतस्मिन्नुपमानत्वं प्रसिद्धं शबरे पुनः
ŚlōVā.UMP.2cd: तस्यागमाबहिर्भावादन्यथैवोपवर्णितम् ||
ŚlōVā.UMP.3ab: पुरुषप्रत्ययेनैव तत्रार्थः सम्प्रतीयते
ŚlōVā.UMP.3cd: तदीयवचनत्वेन तस्मादागम एव सः ||
ŚlōVā.UMP.4ab: सदृशादुपजायेत या मतिः सदृशान्तरे
ŚlōVā.UMP.4cd: ध्यानादिस्मृतितुल्यत्वात्सा प्रमाणं कथं भवेत् ||
ŚlōVā.UMP.5ab: देशकालादिभेदेन यथान्यत्र विशिष्यते
ŚlōVā.UMP.5cd: प्रमेयं नैवमस्त्यत्र नगरस्थानुसारतः ||
ŚlōVā.UMP.6ab: श्रुतातिदेशवाक्यानामारण्ये गवये मतिः
ŚlōVā.UMP.6cd: या सोपमानं केषाञ् चिद्गोसादृश्यानुरञ्जिता ||
ŚlōVā.UMP.7ab: प्रत्यक्षो गवयस्तावत्सादृश्यस्मृतिरत्र तु
ŚlōVā.UMP.7cd: ननु सादृश्ययुक्तेऽर्थे न स्मृतिर्नेन्द्रियाद्गतिः ||
ŚlōVā.UMP.8ab: पूर्ववाक्यार्थविज्ञानान्नाधिक्यं गवये यदि
ŚlōVā.UMP.8cd: स्मरणादविशिष्टत्वात्सङ्गतेर्न प्रमाणता ||
ŚlōVā.UMP.9ab: अथ त्वधिकता का चित्प्रत्यक्षादिवशाद्भवेत्
ŚlōVā.UMP.9cd: यावद्धीन्द्रियसम्बन्धस्तत्प्रत्यक्षमिति स्थितम् ||
ŚlōVā.UMP.10ab: स्यर्यमाणस्य चांशस्य विवेदेनाप्रमाणता
ŚlōVā.UMP.10cd: श्रुतातिदेशवाक्यत्वं न चातीवोपयुज्यते ||
ŚlōVā.UMP.11ab: येऽपि ह्यश्रुततद्वाक्यास्तेषामपि भवत्ययम्
ŚlōVā.UMP.11cd: प्रत्यक्षदृष्टगोत्वानां वने गवयदर्शिनाम् ||
ŚlōVā.UMP.12ab: अथ संज्ञानुसन्धानं तेषां नास्तीति वर्ण्यते
ŚlōVā.UMP.12cd: न नाम वस्तु तत्तावत्सर्वथा तैः प्रतीयते ||
ŚlōVā.UMP.13ab: न च शब्दार्थसम्बन्धः प्रमेयोऽत्र तदेष्यते
ŚlōVā.UMP.13cd: सादृश्यावधृते वाक्ये वाक्यादवगतो ह्यसौ ||
ŚlōVā.UMP.14ab: न चास्य प्रत्यभिज्ञानं पुनरुत्पद्यते वने
ŚlōVā.UMP.14cd: शक्त्योरतीन्द्रियत्वेन स्मृतिरेव हि सेष्यते ||
ŚlōVā.UMP.15ab: शब्दानुविद्धबोधेऽपि प्रत्यक्षमुपपादितम्
ŚlōVā.UMP.15cd: तस्मात्सादृश्ययुक्तार्थः प्रमेयोऽपूर्व उच्यताम् ||
ŚlōVā.UMP.16ab: व्यवसायात्मकत्वं तु प्रत्यक्षस्य यदेष्यते
ŚlōVā.UMP.16cd: जात्यादिवत्तदा तेन सादृश्यं किं न मीयते ||
ŚlōVā.UMP.17ab: प्रत्यक्षाभासमेतत्तु निर्विकल्पकवादिनाम्
ŚlōVā.UMP.17cd: प्रमेयवस्त्वभावाच्च नाभिप्रेता प्रमाणता ||
ŚlōVā.UMP.18ab: सादृश्यस्यापि वस्तुत्वं न शक्यमपबाधितुम्
ŚlōVā.UMP.18cd: भूयोऽवयवसामान्ययोगो जात्यन्तरस्य तत् ||
ŚlōVā.UMP.19ab: सदृशावयवत्वं तु यत्र पद्मदलाक्षिवत्
ŚlōVā.UMP.19cd: तत्स्वावयवसामान्यभूम्ना तेषा भविष्यति ||
ŚlōVā.UMP.20ab: एवं जातिगुणद्रव्यक्रियाशक्तिस्वधर्मतः
ŚlōVā.UMP.20cd: एकैकद्वित्रिसामस्त्यभेदादेतस्य चित्रता ||
ŚlōVā.UMP.21ab: न धर्मा एव सादृश्यं भूयस्ता वा तदाश्रया
ŚlōVā.UMP.21cd: भूयस्त्ववद्धि जात्यादि सदृशत्वेन दृश्यते ||
ŚlōVā.UMP.22ab: यमयोः कथमेतच्चेद्, दृष्टत्वात्किमिहोच्यते
ŚlōVā.UMP.22cd: क्व चिद्धि भूयसामेतत्क्व चिदल्पीयसामपि ||
ŚlōVā.UMP.23ab: नैतावता विशेषेण वस्तुत्वं तस्य हीयते
ŚlōVā.UMP.23cd: सामान्यान्यपि चैतानि नाशीन्याश्रयनाशतः ||
ŚlōVā.UMP.24ab: अनन्ताश्रययोगाच्च न नाशोऽन्यत्र विद्यते
ŚlōVā.UMP.24cd: तेन सर्वं न सामान्यं नित्यत्वेन प्रकल्प्यते ||
ŚlōVā.UMP.25ab: सामान्यानां न वा नाशः क्व चिदभ्युपगम्यते
ŚlōVā.UMP.25cd: सर्वस्य ह्याश्रयः कश्चिदस्ति देशान्तरादिषु ||
ŚlōVā.UMP.26ab: तेषां भूयस्तया चेदं सादृश्यमतिरिच्यते
ŚlōVā.UMP.26cd: तानि व्यस्तानि सन्त्येवं प्रत्यक्षेऽपि क्व चित्क्व चित् ||
ŚlōVā.UMP.27ab: सदृशावयवत्वं तु यत्र नाम प्रतीयते
ŚlōVā.UMP.27cd: तदप्यवयवानां स्यात्समानवयवान्तरैः ||
ŚlōVā.UMP.28ab: एवं तावद्यतो नास्ति पराभेदप्रकल्पना
ŚlōVā.UMP.28cd: ततः परं तु सामान्यं भवेत्सादृश्यवर्जितम् ||
ŚlōVā.UMP.29ab: प्रधानानां तु सामान्यं यत्रैकं सम्प्रतीयते
ŚlōVā.UMP.29cd: स एवेति भवेत्तत्र तद्भेदे सदृशत्वधीः ||
ŚlōVā.UMP.30ab: चित्रादौ यत्र सादृश्यं सामान्यं तत्र किं भवेत्
ŚlōVā.UMP.30cd: तत्रापि पृथिवीवर्णविशेषादिसमानता ||
ŚlōVā.UMP.31ab: रूपगन्धरसानां च कस्य चित्तुल्यता क्व चित्
ŚlōVā.UMP.31cd: नावश्यं सर्वसामान्यात्सादृश्यमुपजायते ||
ŚlōVā.UMP.32ab: पृथिव्यादिषु चैतेषां सतामेव स्वभावतः
ŚlōVā.UMP.32cd: परिणामादिभिर्व्यक्तिर्यथादृष्ट्यवधार्यते ||
ŚlōVā.UMP.33ab: न हि शक्त्यात्मना किञ् चिदसज्जम प्रपद्यते
ŚlōVā.UMP.33cd: धर्माणां न च नानात्वम्, अस्ति चावान्तररस्थितिः ||
ŚlōVā.UMP.34ab: वस्तुत्वे सति चास्यैवं सम्बन्धस्य च चक्षुषा
ŚlōVā.UMP.34cd: द्वयोरेकत्र वा दृष्टेः प्रत्यक्षत्वं न वार्यते ||
ŚlōVā.UMP.35ab: सामान्यवच्च सादृश्यमेकैकत्र समाप्ते
ŚlōVā.UMP.35cd: प्रतियोगिन्यदृष्टेऽपि तस्मात्तदुपपद्यते ||
ŚlōVā.UMP.36ab: तत्र यद्यपि गां स्मृत्वा तद्भानमुपजायते
ŚlōVā.UMP.36cd: सन्निधेर्गवयस्थत्वाद्भवेदिन्द्रियगोचरः ||
ŚlōVā.UMP.37ab: तस्माद्यत्स्मर्यते तत्स्यात्सादृश्येन विशेषितम्
ŚlōVā.UMP.37cd: प्रमेयमुपमानस्य सादृश्यं वा तदन्वतम् ||
ŚlōVā.UMP.38ab: प्रत्यक्षेणावबुद्धेऽपि सादृश्ये गवि च स्मृतेः
ŚlōVā.UMP.38cd: विशिष्टस्यान्यतोऽसिद्धेरुपमाननप्रमाणता ||
ŚlōVā.UMP.39ab: प्रत्यक्षेऽपि यथा देशे स्मर्यमाणे च पावके
ŚlōVā.UMP.39cd: विशिष्टविषयत्वेन नानुमानाप्रमाणता ||
ŚlōVā.UMP.40ab: यत्र त्वसदृशादेव कल्पयित्वोपजायते
ŚlōVā.UMP.40cd: सादृश्यप्रत्ययस्तत्र तदाभासत्वकल्पना ||
ŚlōVā.UMP.41ab: बाधकप्रत्ययाच्चैषा सादृश्याभासता मता
ŚlōVā.UMP.41cd: यथा पलालकूटस्य सादृश्यं कुञ्जरादिना ||
ŚlōVā.UMP.42ab: समीपस्थोऽपि जानाति सादृश्यं नेति तत्र हि
ŚlōVā.UMP.42cd: न बाध्यते समीपादौ यत्तु सादृश्यमेव तत् ||
ŚlōVā.UMP.43ab: न चैतस्यानुमानत्वं पक्षधर्माद्यसम्भवात्
ŚlōVā.UMP.43cd: प्राक्प्रमेयस्य सादृश्यं न धर्मत्वेन गृह्यते ||
ŚlōVā.UMP.44ab: गवये गृह्यमाणं च न गवामनुमापकम्
ŚlōVā.UMP.44cd: प्रतिज्ञार्थैकदेशत्वाद्गोगतस्य न लिङ्गता ||
ŚlōVā.UMP.45ab: गवयश्चाप्यसम्बन्धान्न गोर्लिङ्गत्वमृच्छति
ŚlōVā.UMP.45cd: सादृश्यं न च सर्वेण पूर्वं दृष्टं तदन्वयि ||
ŚlōVā.UMP.46ab: एकस्मिन्नपि दृष्टेऽर्थे द्वितीयं पश्यतो वने
ŚlōVā.UMP.46cd: सादृश्येन सहैवास्मिंस्तदैवोत्पद्यते मतिः ||
ŚlōVā.UMP.47ab: शृङ्गित्वादेरथोच्येत सम्बन्धाल्लिङ्गता गवि
ŚlōVā.UMP.47cd: न, तेषां गवयज्ञानव्यापारं प्रत्युपक्षयात् ||
ŚlōVā.UMP.48ab: यदि तेभ्यः प्रतीतिः स्यान्निःसादृश्यैव सा भवेत्
ŚlōVā.UMP.48cd: न गौः शृङ्गादिसदृशी सदृशी गवयेन तु ||
ŚlōVā.UMP.49ab: सदृशप्रत्ययं दृष्ट्वा शृङ्गादिप्रत्ययात्परम्
ŚlōVā.UMP.49cd: गवयप्रत्ययादेव गोज्ञानमुपजायते ||
ŚlōVā.UMP.50ab: सदृशावयवत्वे तु तेषामेवोपमा भवेत्
ŚlōVā.UMP.50cd: न च शृङ्गादयो यत्र तत्र गौरनुमीयते ||
ŚlōVā.UMP.51ab: इत्थं चानुमिमानस्य भ्रान्तज्ञानं प्रसज्यते
ŚlōVā.UMP.51cd: नगरस्थे तु गोज्ञानं स्मरणान्नातिवर्तते ||
ŚlōVā.UMP.52ab: भिन्नानुमानादुपमेयमुक्तम्, सौर्यादिवाक्यैरसहायि दृष्टम्
ŚlōVā.UMP.52cd: सादृश्यतोऽग्न्यादियुतं कथं नु, प्रत्याययेदित्युपयुज्यते नः ||
ŚlōVā.UMP.53ab: प्रतिनिधिरपि चैवं व्रीहिसादृश्ययोगाद्भवति तदपचारे यत्र नीवारजातौ
ŚlōVā.UMP.53cd: तदपि फलमभीष्टं लक्षणस्योपमायाः प्रतिकृतिरपि गौणैर्बोध्यते यत्र चान्यैः ||
ŚlōVā.UMP.54ab: मतिरपि च तथैव द्रागिवोत्पद्यतेऽस्मिन्न्
ŚlōVā.UMP.54cd: इतरविषयबोधेऽसत्यपीत्थं च बाधः ||


---------------------------------------------------------------------
[औत्पत्तिकसूत्र अर्थापत्तिपरिच्छेद (अअप्)]

ŚlōVā.AAP.1ab: प्रमाणषट्कविज्ञातो यत्रार्थो नान्यथा भवन्
ŚlōVā.AAP.1cd: अदृष्टं कल्पयेदन्यं सार्थापत्तिरुदाहृता ||
ŚlōVā.AAP.2ab: दृष्टः पञ्चभिरप्यस्माद्भेदेनोक्ता श्रुतोद्भवा
ŚlōVā.AAP.2cd: प्रमाणग्राहिणीत्वेन यस्मात्पूर्वविलक्षणा ||
ŚlōVā.AAP.3ab: तत्र प्रत्यक्षतोऽज्ञाताद्दाहाद्दहनशक्तता
ŚlōVā.AAP.3cd: वह्नेरनुमितात्सूर्ये यानात्तच्छक्तियोग्यता ||
ŚlōVā.AAP.4ab: श्रुतार्थापत्तिरत्रैव परस्तादभिधास्यते
ŚlōVā.AAP.4cd: गवयोपमिताया गोस्तज्ज्ञानग्राह्यता मता ||
ŚlōVā.AAP.5ab: अभिधानप्रसिध्यर्थमर्थापत्त्यावबोधितात्
ŚlōVā.AAP.5cd: शब्दे बोधकसामर्थ्यात्तन्नित्यत्वप्रकल्पनम् ||
ŚlōVā.AAP.6ab: अभिधा नान्यथा सिध्येदिति वाचकशक्तताम्
ŚlōVā.AAP.6cd: अर्थापत्त्यावगम्यैवं तदनन्यगतेः पुनः ||
ŚlōVā.AAP.7ab: अर्थापत्त्यन्तरेणैव शब्दनित्यत्वनिश्चयः
ŚlōVā.AAP.7cd: दर्शनस्य परार्थत्वादित्यस्मिन्नभिधास्यते ||
ŚlōVā.AAP.8ab: प्रमाणाभावनिर्णीतचैत्राभावविशेषितात्
ŚlōVā.AAP.8cd: गेहाच्चैत्रबहिर्भावसिद्धिर्या त्विह दर्शिता ||
ŚlōVā.AAP.9ab: तामभावोत्थितामन्यामर्थापत्तिमुदाहरत्
ŚlōVā.AAP.9cd: पक्षदोषेषु चान्यासामुदाहरणविस्तरः ||
ŚlōVā.AAP.10ab: अभावावगताच्चैत्राद्बहिर्भावस्य सूचनम्
ŚlōVā.AAP.10cd: पक्षधर्माद्यनङ्गत्वात्भिन्नैषाप्यनुमानतः ||
ŚlōVā.AAP.11ab: बहिर्देशविशिष्टेऽर्थे देशे वा तद्विशेषिते
ŚlōVā.AAP.11cd: प्रमेयो यो गृहाभावः पक्षधर्मस्त्वसौ कथम् ||
ŚlōVā.AAP.12ab: तदभावविशिष्टं तु गृहं धर्मो न कस्यचित्
ŚlōVā.AAP.12cd: गृहाभावविशिष्टस्तु तदासौ न प्रतीयते ||
ŚlōVā.AAP.13ab: गम्यते तु गृहं तत्र न च चैत्रः प्रतीयते
ŚlōVā.AAP.13cd: न चात्रादर्शनं हेतुर्यथाभावेऽभिधास्यते ||
ŚlōVā.AAP.14ab: तेन वेश्मन्यदृष्टत्वादिति हेतुर्न कल्प्यते
ŚlōVā.AAP.14cd: अदर्शनादभावे च प्रमेयस्यावधारिते ||
ŚlōVā.AAP.15ab: बहिर्भावमतिर्नासौ तेनादर्शनहेतुका
ŚlōVā.AAP.15cd: चैत्राभावस्य हेतुत्वं गेहेऽभावश्च संस्थितः ||
ŚlōVā.AAP.16ab: पूर्वं न चागृहीतस्य धर्मिणः स्यात्प्रमेयता
ŚlōVā.AAP.16cd: न चात्र बाह्यदेशो वा चैत्रो वा गृह्यते पुरा ||
ŚlōVā.AAP.17ab: नदीपूरेण या वृष्टिरुपरिष्टात्प्रतीयते
ŚlōVā.AAP.17cd: देशे कथमदृष्टे तु पक्षधर्मत्वसम्भवः ||
ŚlōVā.AAP.18ab: वृष्टिमत्परदेशत्वं नदीपूरवतोऽत्र तु
ŚlōVā.AAP.18cd: देशस्य प्रतिपद्यन्ते यद्वार्थापत्तिरेव सा ||
ŚlōVā.AAP.19ab: जीवतश्च गृहाभावः पक्षधर्मोऽत्र कल्प्यते
ŚlōVā.AAP.19cd: तत्संवित्तिर्बहिर्भावं न चाबुध्वोपजायते ||
ŚlōVā.AAP.20ab: अग्निमत्तानपेक्षा तु धूमवत्ता प्रतीयते
ŚlōVā.AAP.20cd: न तद्ग्रहणवेलायामग्न्यधीनं हि किञ्चन ||
ŚlōVā.AAP.21ab: गृहाभावस्तु यः शुद्धो विद्यमानत्ववर्जितः
ŚlōVā.AAP.21cd: स मृतेष्वपि दृष्टत्वाद्बहिर्वृत्तेर्न साधकः ||
ŚlōVā.AAP.22ab: विद्यमानत्वसंसृष्टगृहाभावधियानया
ŚlōVā.AAP.22cd: गेहादुत्कालितश्चैत्रो विद्यते बहिरेव हि ||
ŚlōVā.AAP.23ab: गेहाभावत्वमात्रं तु यत्स्वतन्त्रं प्रतीयते
ŚlōVā.AAP.23cd: न तावता वहिर्भावश्चैत्रस्यैवावधार्यते ||
ŚlōVā.AAP.24ab: सिद्धे सद्भावविज्ञाने गेहाभावधियात्र तु
ŚlōVā.AAP.24cd: गेहादुत्कालिता सत्ता बहिरेवावतिष्ठते ||
ŚlōVā.AAP.25ab: तेनात्र निरपेक्षस्य व्यभिचारो मृतादिना
ŚlōVā.AAP.25cd: यस्य त्वव्यभिचारित्वं न ततोऽन्यत्प्रतीयते ||
ŚlōVā.AAP.26ab: तस्मात्प्रत्यक्षतो गेहे चैत्राभावे ह्यभावतः
ŚlōVā.AAP.26cd: ज्ञाते यत्सत्त्वविज्ञानं तदेवेदं बहिःस्थितम् ||
ŚlōVā.AAP.27ab: पक्षधर्मात्मलाभाय बहिर्भावः प्रवेशितः
ŚlōVā.AAP.27cd: तद्विशिष्टोऽनुमेयः स्यात्पक्षधर्मान्वयादिभिः ||
ŚlōVā.AAP.28ab: पक्षधर्मादिविज्ञानं बहिःसंबोधतो यदि
ŚlōVā.AAP.28cd: तैश्च तद्बोधतोऽवश्यमन्योन्याश्रयता भवेत् ||
ŚlōVā.AAP.29ab: अन्यथानुपपत्तौ तु प्रमेयानुप्रवेशिता
ŚlōVā.AAP.29cd: ताद्रूप्येणैव विज्ञानान्न दोषः प्रतिघातिनः ||
ŚlōVā.AAP.30ab: अविनाभाविता चात्र तदैव परिकल्प्यते
ŚlōVā.AAP.30cd: न प्रागवधृतेत्येवं सत्यप्येषा न कारणम् ||
ŚlōVā.AAP.31ab: गृहाभावबहिर्भावौ न च दृष्टौ नियोगतः
ŚlōVā.AAP.31cd: साहित्ये तु प्रमाणं च तयोरन्यन्न विद्यते ||
ŚlōVā.AAP.32ab: अन्यथानुपपत्त्यैव ह्येकेनान्यत्प्रतीयते
ŚlōVā.AAP.32cd: तथा न कल्प्यते तच्चेत्साहित्य न प्रतीयते ||
ŚlōVā.AAP.33ab: तेन सम्बन्धवेलायां सम्बन्ध्यन्यतरो ध्रुवम्
ŚlōVā.AAP.33cd: अर्थापत्त्यावगन्तव्यः पश्चादस्त्वनुमानता ||
ŚlōVā.AAP.34ab: गृहद्वारि स्थितो यस्तु बहिर्भावं प्रकल्पयेत्
ŚlōVā.AAP.34cd: यदैकस्मिन्नयं देशे न तदान्यत्र विद्यते ||
ŚlōVā.AAP.35ab: तदाप्यविद्यमानत्वं न सर्वत्र प्रतीयते
ŚlōVā.AAP.35cd: न चैकदेशे नास्तित्वाद्व्याप्तिर्हेतोर्भविष्यति ||
ŚlōVā.AAP.36ab: नन्वत्राविद्यमानत्वं गम्यतेऽनुपलब्धितः
ŚlōVā.AAP.36cd: सा चाप्रत्यत्नसाध्यत्वादेकस्थस्यैव सिध्यति ||
ŚlōVā.AAP.37ab: नैतयानुपलब्ध्यात्र वस्त्वभावः प्रतीयते
ŚlōVā.AAP.37cd: तद्देशागमनात्सा हि दूरस्थेष्वस्ति सत्स्वपि ||
ŚlōVā.AAP.38ab: गत्वा गत्वा तु तान्देशान्यद्यर्थो नोपलभ्यते
ŚlōVā.AAP.38cd: ततोऽन्यकारणाभावादसन्नित्यवगम्यते ||
ŚlōVā.AAP.39ab: ननु चाग्न्याद्यभावेऽपि धृमादिव्यतिरेकिणाम्
ŚlōVā.AAP.39cd: तद्देशागमनात्स्पष्टो व्यतिरेको न सिध्यति ||
ŚlōVā.AAP.40ab: यस्य वस्त्वन्तराभावः प्रमेयस्तस्य दुष्यति
ŚlōVā.AAP.40cd: मम त्वदृष्टमात्रेण गमकः सहचारिणः ||
ŚlōVā.AAP.41ab: नन्वेवमितरत्रापि सम्बन्धोऽनुपलब्धितः
ŚlōVā.AAP.41cd: चैत्राभावस्य भावेन दृष्टत्वादुपपद्यते ||
ŚlōVā.AAP.42ab: साहित्ये मितदेशत्वाद्प्रसिद्धे चाग्निधूमयोः
ŚlōVā.AAP.42cd: व्यतिरेकस्य चादृष्टेर्गमकत्वं प्रकल्प्यते ||
ŚlōVā.AAP.43ab: इह साहित्यमेवेदमेकस्य सहभाविनः
ŚlōVā.AAP.43cd: अनन्तदेशवर्तित्वान्न तावदुपपद्यते ||
ŚlōVā.AAP.44ab: ननु देशान्तरं शून्यं चैत्रेणैवं प्रतीयते
ŚlōVā.AAP.44cd: तद्देशव्यतिग्क्तित्वात्समीपस्थितदेशवत् ||
ŚlōVā.AAP.45ab: विरुद्धाव्यभिचारित्वं तद्वदेव हि गम्यते
ŚlōVā.AAP.45cd: समीपदेशभिन्नत्वाच्चैत्राधिष्ठितदेशवत् ||
ŚlōVā.AAP.46ab: पुरुषस्य तु कार्त्स्न्येन यदेकत्रोपलम्भनम्
ŚlōVā.AAP.46cd: तस्यान्यथा न सिद्धिः स्यादित्यन्येष्वस्य नास्तिता ||
ŚlōVā.AAP.47ab: तेनार्थापत्तिपूर्वत्वमत्र यत्र च कारणे
ŚlōVā.AAP.47cd: कार्यादर्शनतः शक्तेरस्तित्वं संप्रतीयते ||
ŚlōVā.AAP.48ab: कार्यस्य ननु लिङ्गत्वं न सम्बन्धानपेक्षणात्
ŚlōVā.AAP.48cd: दृष्ट्वा सम्बन्धितां चैषा शक्तिर्गम्येत नान्यथा ||
ŚlōVā.AAP.49ab: तदर्शने तदानीं च प्रत्यक्षादेरसम्भवात्
ŚlōVā.AAP.49cd: अर्थापत्तेः प्रमाणत्वं त्रैलक्षण्याद्विना भवेत् ||
ŚlōVā.AAP.50ab: अनुमानादभिन्नत्वान्नोक्तौ जयपराजयौ
ŚlōVā.AAP.50cd: वध्यघातकभावेन यौ सर्पनकुलादिषु ||
ŚlōVā.AAP.51ab: पीनो दिवा न भुङ्क्ते चेत्येवमादिवचःश्रुतौ
ŚlōVā.AAP.51cd: रात्रिभोजनविज्ञानं श्रुतार्थापत्तिरुच्यते ||
ŚlōVā.AAP.52ab: तामर्थविषयां केचिदपरे शब्दगोचराम्
ŚlōVā.AAP.52cd: कल्पयन्त्यागमाच्चैनामभिन्नां प्रतिजानते ||
ŚlōVā.AAP.53ab: प्रायशश्चानया वेदे व्यवहारो व्यवस्थितः
ŚlōVā.AAP.53cd: सोऽवैदिकः प्रसज्येत यद्येषा भिद्यते ततः ||
ŚlōVā.AAP.54ab: वचनस्य श्रुतस्यैव सोऽप्यर्थः कैश्चिदाश्रितः
ŚlōVā.AAP.54cd: तदर्थोपप्लुतस्यान्यैरिष्टो वाक्यान्तरस्य तु ||
ŚlōVā.AAP.55ab: न तावच्छ्रूयमाणस्य वचसोऽर्थोऽयमिष्यते
ŚlōVā.AAP.55cd: न ह्यनेकार्थता युक्ता वाक्ये वाचकता तथा ||
ŚlōVā.AAP.56ab: पदार्थान्वयरूपेण वाक्यार्थो हि प्रतीयते
ŚlōVā.AAP.56cd: न रात्र्यादिपदार्थश्च दिवावाक्येन गम्यते ||
ŚlōVā.AAP.57ab: न दिवादिपदार्थानां संसर्गो रात्रिभोजनम्
ŚlōVā.AAP.57cd: न भेदो येन तद्वाक्यं तस्य स्यात्प्रतिपादकम् ||
ŚlōVā.AAP.58ab: अन्यार्थव्यापृतत्वाच्च न द्वितीयार्थकल्पना
ŚlōVā.AAP.58cd: तस्माद्वाक्यान्तरेणायं बुद्धिस्थेन प्रतीयते ||
ŚlōVā.AAP.59ab: तस्य चागमिकत्वेऽपि यत्तद्वाक्यं प्रतीयते
ŚlōVā.AAP.59cd: प्रमाणं तस्य वक्तव्यं प्रत्यक्षादिषु यद्भवेत् ||
ŚlōVā.AAP.60ab: न त्वनुच्चारिते वाक्ये प्रत्यक्षं तावदिष्यते
ŚlōVā.AAP.60cd: नानुमानं न चेदं हि दृष्टं तेन सह क्वचित् ||
ŚlōVā.AAP.61ab: यदि त्वनुपलब्धेऽपि सम्बन्धे लिङ्गतेष्यते
ŚlōVā.AAP.61cd: तदुच्चारणमात्रेण सर्ववाक्यमितिर्भवेत् ||
ŚlōVā.AAP.62ab: न चार्थापत्तिगम्यानि सर्वैः सर्ववचांसि हि
ŚlōVā.AAP.62cd: सम्बद्धान्युपलब्धानि येन तेष्वनुमा भवेत् ||
ŚlōVā.AAP.63ab: न च सत्तानुमानेन विशेषो वानुमीयते
ŚlōVā.AAP.63cd: इह वाक्यविशेषस्य सत्तैव त्ववगम्यते ||
ŚlōVā.AAP.64ab: पूर्वसिद्धः-स्वतन्त्रोऽर्थः स्वतन्त्रेण विशेषितः
ŚlōVā.AAP.64cd: धर्माधर्मविशिष्टोऽत्र नानुमेयः प्रतीयते ||
ŚlōVā.AAP.65ab: अथ श्रुतस्य वाक्यस्य मीयते तद्विशिष्टता
ŚlōVā.AAP.65cd: ततः पक्षोऽभ्युपेतः स्यादप्रसिद्धविशेषणः ||
ŚlōVā.AAP.66ab: किंच लिङ्गान्तराभावादेतस्य यदि लिङ्गता
ŚlōVā.AAP.66cd: प्रतिज्ञार्थौकदेशत्वं पदवत्ते प्रसज्यते ||
ŚlōVā.AAP.67ab: तद्वदेव निवार्यात्र वचसो धर्मधर्मिता
ŚlōVā.AAP.67cd: नागृहीते हि तद्धर्मो गृहीते नानुमेयता ||
ŚlōVā.AAP.68ab: क्रियाकारकसम्बन्धातृते नास्ति तु धर्मता
ŚlōVā.AAP.68cd: अवाचकतया चैतन्न धर्मो विषयात्मना ||
ŚlōVā.AAP.69ab: प्रतीतेर्वाचकत्वं चेत्प्रसक्तानेकशक्तिता
ŚlōVā.AAP.69cd: अनुमाविषयोत्थं चेद्धर्मत्वं निष्फलं भवेत् ||
ŚlōVā.AAP.70ab: पदार्थैरपि तद्वाक्यं नासम्बन्धात्प्रतीयते
ŚlōVā.AAP.70cd: सामान्यान्यन्यथासिद्धेर्विशेषं गमयन्ति हि ||
ŚlōVā.AAP.71ab: न तु वाक्यान्तरेणैषां विना किंचिन्न सिध्यति
ŚlōVā.AAP.71cd: न चाप्यन्यः प्रकारोऽस्ति तेन वाक्येन सङ्गतौ ||
ŚlōVā.AAP.72ab: अथैतद्वाचि कल्प्येत वाक्यमन्यत्तथैव च
ŚlōVā.AAP.72cd: प्रसङ्गात्तत्र दूरेऽपि नासम्बन्धात्प्रमुच्यते ||
ŚlōVā.AAP.73ab: ततश्च प्रथमादेव वरं ज्ञातुमसङ्गतात्
ŚlōVā.AAP.73cd: अन्वयव्यतिरेकौ च प्रतिषेध्यौ पदे यथा ||
ŚlōVā.AAP.74ab: श्रुतवाक्येन सादृश्यं नाश्रुतस्यास्ति किञ्चन
ŚlōVā.AAP.74cd: तस्मादनुपमानत्वमर्थस्याप्यनया दिशा ||
ŚlōVā.AAP.75ab: उपमानत्वलिङ्गेन वाक्यं प्रति निवारिते
ŚlōVā.AAP.75cd: अर्थेऽपि चैवमेव स्यात्तस्मात्पूवष्वसम्भवः ||
ŚlōVā.AAP.76ab: अतः श्रुतस्य वाक्यस्य यदर्थप्रतिपादनम्
ŚlōVā.AAP.76cd: तदात्मलाभ एव स्याद्विना नेत्येतदिष्यते ||
ŚlōVā.AAP.77ab: एतदर्थाद्विना नायमित्यर्थः किं न कल्प्यते
ŚlōVā.AAP.77cd: वाक्यार्थवच्च किं नायमागमार्थः प्रतीयते ||
ŚlōVā.AAP.78ab: सविकल्पकविज्ञानैः शब्दः पूर्वं प्रतीयते
ŚlōVā.AAP.78cd: लब्धप्रयोजने वाक्ये परं नागमिकं च नः ||
ŚlōVā.AAP.79ab: ननु चासति सम्बन्धे सति वानवधारिते
ŚlōVā.AAP.79cd: गम्यज्ञानमिदं वाक्यं प्रसज्येताप्रमाणकम् ||
ŚlōVā.AAP.80ab: सम्बन्धस्य प्रमाणत्वं स्थितं किञ्चेश्वराज्ञया
ŚlōVā.AAP.80cd: प्रत्यक्षस्य प्रमाणत्वं कथं वा सङ्गतेर्विना ||
ŚlōVā.AAP.81ab: अस्तीन्द्रियार्थसम्बन्धस्तत्र चेन्नानपेक्षणात्
ŚlōVā.AAP.81cd: न हि प्रत्यक्षवेलायां सर्वेणासौ निरूप्यते ||
ŚlōVā.AAP.82ab: येनापि तु निरूप्येत पश्चादनुभवादसौ
ŚlōVā.AAP.82cd: न स्यादेव प्रमाणाङ्गमसता तुल्य एव सः ||
ŚlōVā.AAP.83ab: अप्राप्यकारिणी येषां चक्षुःश्रोत्रे च ते यथा
ŚlōVā.AAP.83cd: तज्ज्ञानस्य प्रमाणत्वमिच्छन्त्येवं भविष्यति ||
ŚlōVā.AAP.84ab: तस्मादसत्त्वे सत्त्वे वा सम्बन्धस्य यदेव नः
ŚlōVā.AAP.84cd: जायेताभङ्गुरं ज्ञानं तस्यैव स्यात्प्रमाणता ||
ŚlōVā.AAP.85ab: न चाप्यस्याः प्रमाणत्वे कश्चिद्विप्रतिपद्यते
ŚlōVā.AAP.85cd: भेदाभेदे विसंवादः कृतस्तत्र च निर्णयः ||
ŚlōVā.AAP.86ab: ऋते यत्र तु सम्बन्धाद्बुद्धिरेव न जायते
ŚlōVā.AAP.86cd: तत्र किं क्रियतां सोऽपि प्रामाण्ये नैव कारणम् ||
ŚlōVā.AAP.87ab: स्मृत्या श्रुतिर्या परिकल्प्यतेऽस्मिन् लिङ्गादिभिर्या विनियोजिका च
ŚlōVā.AAP.87cd: फलादिभिर्यत्परिपूरणं च सम्बन्धदृक्तत्र न काचिदस्ति ||
ŚlōVā.AAP.88ab: तत्सर्वमित्याद्यसमञ्जसं स्या- न्नचेदियं स्यादनुमानतोऽन्या
ŚlōVā.AAP.88cd: एवंस्वभावाप्यनुमानशब्दं लभेत चेदस्ति यथेप्सितं नः ||


---------------------------------------------------------------------
[औत्पत्तिकसूत्र अभावपरिच्छेद (अभ्)]

ŚlōVā.ABH.1ab: प्रमाणपञ्चकं यत्र वस्तुरूपे न जायते
ŚlōVā.ABH.1cd: वस्तुसत्तावबोधार्थं तत्राभावप्रमाणता ||
ŚlōVā.ABH.2ab: वस्त्वसङ्करसिद्धिश्च तत्प्रामाण्यसमाश्रया
ŚlōVā.ABH.2cd: क्षीरे दध्यादि यन्नास्ति प्रागभावः स उच्यते ||
ŚlōVā.ABH.3ab: नास्तिता पयसो दध्नि प्रध्वंसाभाव इष्यते
ŚlōVā.ABH.3cd: गवि योऽश्वाद्यभावस्तु सोऽन्योन्याभाव उच्यते ||
ŚlōVā.ABH.4ab: शिरसोऽवयवा निम्ना वृद्धिकाठिन्यवर्जिताः
ŚlōVā.ABH.4cd: शशशृङ्गादिरूपेण सोऽत्यन्ताभाव उच्यते ||
ŚlōVā.ABH.5ab: क्षीरे दधि भवेदेवं दध्नि क्षीरं घटे पटः
ŚlōVā.ABH.5cd: शशे शृङ्गं पृथिव्यादौ चैतन्यं मूर्तिरात्मनि ||
ŚlōVā.ABH.6ab: अप्सु गन्धो रसश्चाग्नौ वायौ रूपेण तौ सह
ŚlōVā.ABH.6cd: व्योम्नि संस्पर्शिता ते च न चेदस्य प्रमाणता ||
ŚlōVā.ABH.7ab: न च स्याद्व्यवहारोऽयं कारणादिविभागतः
ŚlōVā.ABH.7cd: प्रागभावादिभेदेन नाभावो भिद्यते यदि ||
ŚlōVā.ABH.8ab: न चावस्तुन एते स्युर्भेदास्तेनास्य वस्तुता
ŚlōVā.ABH.8cd: कार्यादीनामभावः को योऽभावः कारणादितः ||
ŚlōVā.ABH.9ab: यद्वानुवृत्तिव्यावृत्तिबुद्धिग्राह्यो यतस्त्वयम्
ŚlōVā.ABH.9cd: तस्माद्गवादिवद्वस्तु, प्रमेयत्वाच्च गम्यते ||
ŚlōVā.ABH.10ab: न चौपचारिकत्वं वा भ्रान्तिर्वापि यदृच्छया
ŚlōVā.ABH.10cd: भवत्यतो न सामान्यविशेषात्मकता मृषा ||
ŚlōVā.ABH.11ab: प्रत्यक्षादेरनुत्पत्तिः प्रमाणाभाव उच्यते
ŚlōVā.ABH.11cd: सात्मनः परिणामो वा विज्ञानं वाक्यवस्तुनि ||
ŚlōVā.ABH.12ab: स्वरूपपररूपाभ्यां नित्यं सदसदात्मके
ŚlōVā.ABH.12cd: वस्तुनि ज्ञायते कैश्चिद्रूपं किञ् चित्कदा चन ||
ŚlōVā.ABH.13ab: यस्य यत्र यदोद्भूतिर्जिघृक्षा वोपजायते
ŚlōVā.ABH.13cd: चेत्यतेऽनुभवस्तस्य्तेन च व्यपदिश्यते ||
ŚlōVā.ABH.14ab: तस्योपकारकत्वेन वर्त्ततेऽशस्तदेतरः
ŚlōVā.ABH.14cd: उभयोरपि संवित्तावुभयानुगमोऽस्ति हि ||
ŚlōVā.ABH.15ab: अयमेवेति यो ह्येष भावे भवति निर्णयः
ŚlōVā.ABH.15cd: नैष वस्त्वन्तराभावसंवित्त्यनुगमादृते ||
ŚlōVā.ABH.16ab: नास्तीत्यपि च संवित्तिर्न वस्त्वनुगमादृते
ŚlōVā.ABH.16cd: ज्ञानं न जायते किञ् चिदुपष्टम्भनवर्जितम् ||
ŚlōVā.ABH.17ab: प्रत्यक्षाद्यवतारस्तु भावांशो गृह्यते यदा
ŚlōVā.ABH.17cd: व्यापारस्तदनुत्पत्तेरभावांशे जिघृक्षिते ||
ŚlōVā.ABH.18ab: न तावदिन्द्रियैरेषा नास्तीत्युत्पद्यते मतिः
ŚlōVā.ABH.18cd: भावांशेनैव संयोगो योग्यत्वादिन्द्रियस्य हि ||
ŚlōVā.ABH.19ab: ननु भावादभिन्नत्वात्सम्प्रयोगोऽस्ति तेन च
ŚlōVā.ABH.19cd: न ह्यत्यन्तमभेदोऽस्ति रूपादिवदिहापि नः ||
ŚlōVā.ABH.20ab: धर्मयोर्भेद इष्टो हि धर्म्यभेदेऽपि नः स्थिते
ŚlōVā.ABH.20cd: उद्भवाभिभवात्मत्वाद्ग्रहणं चावतिष्ठते ||
ŚlōVā.ABH.21ab: इदमेव निमित्तं च विवेकस्य प्रतीयते
ŚlōVā.ABH.21cd: भावाभावधियोरक्षैः सम्बन्धोऽक्षानपेक्षणम् ||
ŚlōVā.ABH.22ab: रूपादेरपि भेदं च के चिद्ग्राहकभेदतः
ŚlōVā.ABH.22cd: वर्णयन्ति यथैकस्य पुंसः पुत्रादिरूपताम् ||
ŚlōVā.ABH.23ab: बुद्धिमात्रकृतो भेदो रूपादौ नित्यमेव हि
ŚlōVā.ABH.23cd: न च देशाद्यभिन्नानां समुदायावकलना ||
ŚlōVā.ABH.24ab: सद्गुणद्रव्यरूपेण रूपादेरेकतेष्यते
ŚlōVā.ABH.24cd: स्वरूपापेक्षया चैषां परस्परविभिन्नता ||
ŚlōVā.ABH.25ab: यदि तद्वदपेक्षात्र न स्याद्भेदोऽत्र नैव हि
ŚlōVā.ABH.25cd: सद्सद्रूपता बुद्धेर्भवेदन्यतरत्र नः ||
ŚlōVā.ABH.26ab: तत्सम्बन्धे सदित्येवं तद्रूपत्वं प्रतीयते
ŚlōVā.ABH.26cd: नास्त्यत्रेदमितीदं तु तदसंयोगहेतुकम् ||
ŚlōVā.ABH.27ab: गृहीत्वा वस्तुसद्भावं स्मृत्वा च प्रतियोगिनम्
ŚlōVā.ABH.27cd: मानसं नास्तिताज्ञानं जायतेऽक्षानपेक्षणात् ||
ŚlōVā.ABH.28ab: स्वरूपमात्रं दृष्ट्वापि पश्चात्किञ् चित्स्मरन्नपि
ŚlōVā.ABH.28cd: तत्रान्यनास्तितां पृष्टस्तदैव प्रतिपद्यते ||
ŚlōVā.ABH.29ab: न चाप्यत्रानुमानत्वं लिङ्गाभावात्प्रतीयते
ŚlōVā.ABH.29cd: भावांशो ननु लिङ्गं स्यात्, तदानीं नाजिघृक्षणात् ||
ŚlōVā.ABH.30ab: अभावावगतेर्जन्म भावांशे ह्यजिघृक्षिते
ŚlōVā.ABH.30cd: तस्मिन्प्रतीयमाने तु नाभावे जायते मतिः ||
ŚlōVā.ABH.31ab: न चैष प्रक्षधर्मत्वं पदवत्प्रतिपद्यते
ŚlōVā.ABH.31cd: सह सर्वैरभावैश्च भावो नैकान्ततो गतः ||
ŚlōVā.ABH.32ab: क्व चिद्भावेऽपि सद्भावो ज्ञातो यस्य कदा चन
ŚlōVā.ABH.32cd: तस्याभावोऽपि तत्रैव कदा चिदवगम्यते ||
ŚlōVā.ABH.33ab: यत्राप्यदृष्टपूर्वत्वं यदभावस्य तत्र च
ŚlōVā.ABH.33cd: तदभावमतिर्दृष्टा सम्बन्धेऽक्षानपेक्षया ||
ŚlōVā.ABH.34ab: कस्य चिद्यदि भावस्य स्यादभावेन केन चित्
ŚlōVā.ABH.34cd: सम्बन्धदर्शनम्, तत्र सर्वमानं प्रसज्यते ||
ŚlōVā.ABH.35ab: गृहीतेऽपि च भावांशे नैवाभावेऽन्यवस्तुनः
ŚlōVā.ABH.35cd: सर्वत्र मतिरित्येवं व्यभिचारादलिङ्गता ||
ŚlōVā.ABH.36ab: सम्बन्धे गृह्यमाणे च सम्बन्धिग्रहणं ध्रुवम्
ŚlōVā.ABH.36cd: तत्राभावमतिः केन प्रमाणोपजायते ||
ŚlōVā.ABH.37ab: तदानीं न हि लिङ्गेन सम्बन्धिग्रहणं भवेत्
ŚlōVā.ABH.37cd: तत्रावश्यमभावस्य प्रमाणान्तरतो गतिः ||
ŚlōVā.ABH.38ab: प्रत्यक्षादेरनुत्पत्तिर्न तु लिङ्गं भविष्यति
ŚlōVā.ABH.38cd: न विशेषणसम्बन्धस्तस्याः सामान्यतो भवेत् ||
ŚlōVā.ABH.39ab: न चाप्यभावसामान्ये प्रमाणमुपजायते
ŚlōVā.ABH.39cd: व्यभिचाराद्विशेषास्तु प्रतीयेरन्कथं तया ||
ŚlōVā.ABH.40ab: न चानवगतं लिङ्गं गृह्यते चेदसावपि
ŚlōVā.ABH.40cd: अभावत्वादभावेन गृह्येतान्येन हेतुना ||
ŚlōVā.ABH.41ab: स चान्येन ग्रहीतव्यो नागृहीते हि लिङ्गता
ŚlōVā.ABH.41cd: तद्गृहीतिर् हि लिङ्गेन स्यादन्येनेत्यनन्तता ||
ŚlōVā.ABH.42ab: लिङ्गाभावे तथैव स्यादनवस्थेयमित्यतः
ŚlōVā.ABH.42cd: क्वाप्यस्य स्यात्प्रमाणत्वं लिङ्गत्वेन विना ध्रुवम् ||
ŚlōVā.ABH.43ab: नास्तीति धीः फलं चैषा प्रत्यक्षादेरजन्मनः
ŚlōVā.ABH.43cd: तस्यैव च प्रमाणत्वमानन्तर्यात्प्रतीयते ||
ŚlōVā.ABH.44ab: त्रिलक्षणेन या बुद्धिर्जन्यते सानुमेष्यते
ŚlōVā.ABH.44cd: न चानुत्पत्तिरूपस्य कारणापेक्षिता क्व चित् ||
ŚlōVā.ABH.45ab: मानं कथमभावश्चेत्, प्रमेयं चास्य कीदृशम्
ŚlōVā.ABH.45cd: मेयो यद्वदभवो हि मानमप्येवमिष्यताम् ||
ŚlōVā.ABH.46ab: भावात्मके तथा मेये नाभावस्य प्रमाणता
ŚlōVā.ABH.46cd: तथाभावप्रमेयेऽपि न भावस्य प्रमाणता ||
ŚlōVā.ABH.47ab: भावात्मकस्य मानत्वं न च राजाज्ञया स्थितम्
ŚlōVā.ABH.47cd: परिच्छेदफलत्वाद्धि प्रामाण्यं स्याद्द्वयोरपि ||
ŚlōVā.ABH.48ab: यदि चास्य प्रमाणत्वमभावत्वेन नेष्यते
ŚlōVā.ABH.48cd: वस्तुनः कारणत्वं हि दृष्टमित्यभिमानिता ||
ŚlōVā.ABH.49ab: न लिङ्गत्वप्रमेयत्वे भवेतां तद्वदेव हि
ŚlōVā.ABH.49cd: तथा सति च पूर्वोक्तो व्यवहारो न सिध्यति ||
ŚlōVā.ABH.50ab: प्रमाणानामनुत्पत्तेर्नाभावस्यापि धर्मता
ŚlōVā.ABH.50cd: यत्राभावोऽस्ति तेनास्याः सम्बन्धो नैव विद्यते ||
ŚlōVā.ABH.51ab: यो न सन्निहितस्तत्र तस्य धर्मो भवेदियम्
ŚlōVā.ABH.51cd: न च तस्य प्रमेयत्वं धर्मधर्मित्ववर्जनात् ||
ŚlōVā.ABH.52ab: अभावेन तु सम्बन्धो भवेत्तद्विषयत्वतः
ŚlōVā.ABH.52cd: तज्जानाद्विषयत्वं च ज्ञाने मेयं न विद्यते ||
ŚlōVā.ABH.53ab: संयोगसमवायादिसम्बन्धो नैव विद्यते
ŚlōVā.ABH.53cd: नागृहीते हि धर्मत्वं गृहीते सिद्धसाधनम् ||
ŚlōVā.ABH.54ab: अभावशब्दवाच्यत्वात्प्रत्यक्षादेश्च भिद्यते
ŚlōVā.ABH.54cd: प्रमाणानामभावो हि प्रमेयाणामभाववत् ||
ŚlōVā.ABH.55ab: अभावो वा प्रमाणेन स्वानुरूपेण मीयते
ŚlōVā.ABH.55cd: प्रमेयत्वाद्यथा भावस्तस्माद्भावात्मकात्पृथक् ||
ŚlōVā.ABH.56ab: कर्माणि सर्वाणि फलैः समस्तैः सर्वैर्यथावच्च यदङ्गकाण्डैः
ŚlōVā.ABH.56cd: न सङ्गतानीह परस्परं च नाङ्गं तदेतत्प्रभवं क्रतूनाम् ||
ŚlōVā.ABH.57ab: युक्त्यागमाभ्यामिति तर्कितोऽयं प्रमाणषट्कं प्रविभज्य भाष्ये
ŚlōVā.ABH.57cd: ततोऽधिकं यद्द्वयमिष्टमन्यैर्भेदो न तस्येत्यपि सिद्धमेतत् ||
ŚlōVā.ABH.58ab: इह भवति शतादौ सम्भवाद्यासहस्रान्मतिरवियुतभावात्सानुमानादभिन्ना
ŚlōVā.ABH.58cd: जगति बहु न तथ्यं नित्यमैतिह्यमुक्तं भवति तु यदि सत्यं नागमाद्भिद्यते तत् ||


---------------------------------------------------------------------
[औत्पत्तिकसूत्र चित्राक्षेपवाद (चव्)]

ŚlōVā.CAV.1ab: परलोकफलाः पूर्वमाक्षिप्ताश्चोदनाः परैः
ŚlōVā.CAV.1cd: इदानीमैहिकाक्षेपः सूत्रकारेण चोद्यते ||
ŚlōVā.CAV.2ab: चित्रापशुफलत्वादिविषयाश्चोदणा मृषा
ŚlōVā.CAV.2cd: प्रत्यक्षाद्यधिकारेऽपि तैरर्थासङ्गतिर्यतः ||
ŚlōVā.CAV.3ab: यदीदृक्तन्मृषा दृष्टं विप्रलिप्सोर्यथा वचः
ŚlōVā.CAV.3cd: नदीतीरे फलानीति तत्रादृश्यानि तानि चेत् ||
ŚlōVā.CAV.4ab: न वा पशुफला चित्रा स्वकाले तददानः
ŚlōVā.CAV.4cd: स्नानभुज्यादिवत्तेऽपि तत्साध्या न भवन्ति वा ||
ŚlōVā.CAV.5ab: तदुत्पत्तावसद्भावात्स्वर्गे तृप्तिसुखादिवत्
ŚlōVā.CAV.5cd: वैधर्म्येणोभयत्रापि भवेतां सुखमर्दने ||
ŚlōVā.CAV.6ab: आनन्तर्यमयुक्तं चेत्, न सामर्थ्यावबोधनात्
ŚlōVā.CAV.6cd: शब्दैकदेशभूतेन तेन तत्प्रतिपादितम् ||
ŚlōVā.CAV.7ab: कालान्तरानुपादानात्कर्मस्वाभाव्यतोऽपि च
ŚlōVā.CAV.7cd: चोद्यमानस्य चित्रादेरानन्तर्यं विशेषणम् ||
ŚlōVā.CAV.8ab: अत्र तावदसंवादो विरोधश्चोत्तरस्य तु
ŚlōVā.CAV.8cd: स्वर्गयानविरुद्धो हि भस्मीभावोऽत्र दृश्यते ||
ŚlōVā.CAV.9ab: यज्ञायुधिवचो मिथ्या प्रत्यक्षेण विरोधतः
ŚlōVā.CAV.9cd: साधर्म्येण शिलावाक्यं वैधर्म्येणाप्तभाषितम् ||
ŚlōVā.CAV.10ab: शरीराद्यदि चान्यः स्यान्नासौ यज्ञायुधी भवेत्
ŚlōVā.CAV.10cd: न चास्य यजमानत्वं सद्भावोऽपि च दुर्लभः ||
ŚlōVā.CAV.11ab: यदि स्याद्विधिशब्दोऽत्र नैवादर्शनतो भवेत्
ŚlōVā.CAV.11cd: विशेषोऽस्येति भेदेन नोपात्तं स्यादिदं ततः ||
ŚlōVā.CAV.12ab: विधिशब्दे भविष्यत्त्वं फलस्य परिकल्प्य हि
ŚlōVā.CAV.12cd: विरोधपरिहारः स्याद्वर्तमानेऽपि नास्त्यसौ ||
ŚlōVā.CAV.13ab: फलं च न भवेदेवं भस्मीभावाद्विधावपि
ŚlōVā.CAV.13cd: तत्सामर्थ्येन या चान्या कल्पना तां निषेधति ||
ŚlōVā.CAV.14ab: प्रायश्चैवम्प्रकारत्वमर्थवादेषु दृश्यते
ŚlōVā.CAV.14cd: मन्त्रेषु चेति ते सर्वे पक्षीकार्याः प्रयत्नः ||
ŚlōVā.CAV.15ab: एवं सत्यग्निहोत्रादिवाक्येष्वपि मृषार्थता
ŚlōVā.CAV.15cd: वेदवाक्यैकदेशत्वाच्चित्रादिवचनेष्वपि ||


---------------------------------------------------------------------
[औत्पत्तिकसूत्र सम्बन्धाक्षेपवाद (सव्)]

ŚlōVā.SAV.1ab: स्वपक्षसाधनं तावत्न मृषा वैदिकं वचः
ŚlōVā.SAV.1cd: स्वार्थे वक्त्रनपेक्षत्वात्पदार्थपदबुद्धिवत् ||
ŚlōVā.SAV.2ab: तत्कृतः प्रत्ययः सम्यङ् नित्यवाक्योद्भवत्वतः
ŚlōVā.SAV.2cd: वाक्यबुद्धिवदेव अत्र पूर्वोक्ताश्चापि हेतवः ||
ŚlōVā.SAV.3ab: नित्यान् शब्दार्थसम्बन्धानाश्रित्योक्तेन हेतुना
ŚlōVā.SAV.3cd: स्वतः प्रामाण्यसिद्ध्यर्थमप्रामाण्ये निर्कृते ||
ŚlōVā.SAV.4ab: असम्बन्धोद्भवत्वेन परो मिथ्यात्वमब्रवीत्
ŚlōVā.SAV.4cd: सम्बन्धोऽस्ति च नित्यश्चेत्युक्तमौत्पत्तिकादिना ||
ŚlōVā.SAV.5ab: मिथ्या त्वस्य निरासार्थं तत्परैर्नेष्यते द्वयम्
ŚlōVā.SAV.5cd: नैव चास्त्यत्र सम्बन्धः कृतको वेति वक्ष्यते ||
ŚlōVā.SAV.6ab: असम्भवेन शेषाणां संश्लेषः परिशिष्यते
ŚlōVā.SAV.6cd: अस्मिन्नेव च सम्बन्धे प्रतीतिर्लौकिको ध्रुवा ||
ŚlōVā.SAV.7ab: तन्निषेधमतः प्राह न शब्दोऽर्थेन सङ्गतः
ŚlōVā.SAV.7cd: तद्देशानन्तरादृष्टेर्विन्ध्यो हिमवता यथा ||
ŚlōVā.SAV.8ab: एवमर्थो द्वयं वापि साधनीयमसङ्गतम्
ŚlōVā.SAV.8cd: क्षुरेत्यादि च सिद्ध्यर्थहेतोरुक्तमथापरः ||
ŚlōVā.SAV.9ab: शक्तिरूपं गृहीत्वाह संश्लेषो यदि वार्यते
ŚlōVā.SAV.9cd: सम्बन्धसिद्धसाध्यत्वमथ सम्बन्धमात्रकम् ||
ŚlōVā.SAV.10ab: पितापुत्रादिसम्बन्धैरनेकान्तः प्रसज्यते
ŚlōVā.SAV.10cd: एकभूम्यादिसम्बन्धाद्दृष्टान्ते साध्यहीनता ||
ŚlōVā.SAV.11ab: वाच्यवाचकसम्बन्धनिषेधे लोकबाधनम्
ŚlōVā.SAV.11cd: विरोधश्च स्ववाक्येन न हि सम्बन्धवर्जितैः ||
ŚlōVā.SAV.12ab: प्रतिज्ञार्थं पदैः शाक्यः प्रतीपादयितुं परः
ŚlōVā.SAV.12cd: अभिधानक्रियायां हि कर्मत्वं वाच्यसंश्रितम् ||
ŚlōVā.SAV.13ab: शब्दानां करणत्वं वा कर्तृत्वं वा निरूपितम्
ŚlōVā.SAV.13cd: प्रतिपत्तावुपादानात्साहित्ये च विवक्षिते ||
ŚlōVā.SAV.14ab: नियम्यते यदेकस्यां सम्बन्धः सोऽर्थशब्दयोः
ŚlōVā.SAV.14cd: तत्र यद्यप्यसम्बन्धः कारकाणां परस्परम् ||
ŚlōVā.SAV.15ab: तथापि यत्क्रिया तस्यामुपकार्योपकारिता
ŚlōVā.SAV.15cd: स क्रियासङ्गतेः पश्चात्सम्बन्धः कीर्त्यते तयोः ||
ŚlōVā.SAV.16ab: न चात्राप्यविनाभाव उपयोगीति साधितम्
ŚlōVā.SAV.16cd: संज्ञेति गमकत्वं चेन्न तदङ्गमियं भवेत् ||
ŚlōVā.SAV.17ab: गमयन्तीं श्रुतिं दृष्ट्वा कल्प्यते व्यवहारतः
ŚlōVā.SAV.17cd: न चैषा गमयत्यर्थं सम्बन्धेऽनवधारिते ||
ŚlōVā.SAV.18ab: तस्माद्गमकता पश्चाद्धूमादेरिव जायते
ŚlōVā.SAV.18cd: सानङ्गं तद्वदेव स्याद्नेयं धूमादिभिः समा ||
ŚlōVā.SAV.19ab: निरूपितेऽविनाभावे तत्र तत्कारिता ह्यसौ
ŚlōVā.SAV.19cd: गमकत्वेन पूर्वं च तत्र नोत्पद्यते मतिः ||
ŚlōVā.SAV.20ab: इह वाचकतायाः प्राङ् नाविनाभावितामतिः
ŚlōVā.SAV.20cd: यदेव चेह सम्बन्धं वृद्धेभ्यः प्रतिपद्यते ||
ŚlōVā.SAV.21ab: तदैव गमकोऽस्यायमिति नान्यस्वरूपतः
ŚlōVā.SAV.21cd: कथयन्ति क्व चित्तावद्बोद्धव्योऽस्मादयं त्विति ||
ŚlōVā.SAV.22ab: क्व चिद्वाचक इत्येवं वाच्योऽयमिति चोच्यते
ŚlōVā.SAV.22cd: क्व चिदुच्चरिताच्छब्दाद्दृष्ट्वार्थविषयां क्रियाम् ||
ŚlōVā.SAV.23ab: केषाञ् चित्तत्र बोद्धृत्वमनुमानात्प्रतीयते
ŚlōVā.SAV.23cd: एतेनास्माद्यतः शब्दादर्थोऽयमवधारितः ||
ŚlōVā.SAV.24ab: तेन नूनमिमौ सिद्धौ वाच्यवाचकशक्तिकौ
ŚlōVā.SAV.24cd: इत्थं वाचकता सिद्धा सङ्कीर्णापि ततः परम् ||
ŚlōVā.SAV.25ab: अन्वयव्यतिरेकाभ्यां निष्कृष्टेऽर्थे नियम्यते
ŚlōVā.SAV.25cd: बहुजातिगुणद्रव्यकर्मभेदावलम्विनः ||
ŚlōVā.SAV.26ab: प्रत्ययात्सहसा जाता श्रौतलाक्षणिकात्मकात्
ŚlōVā.SAV.26cd: न लोकः कारनाभावान्निर्धारयितुमिच्छति ||
ŚlōVā.SAV.27ab: बलाबलादिसिद्ध्यर्थं वाक्यज्ञास्तु विविञ्चते
ŚlōVā.SAV.27cd: कक्षान्तरितसामान्यविशेषेषु हि दुर्बलः ||
ŚlōVā.SAV.28ab: सामान्यवचनः शब्दो जायते लक्षणाबालात्
ŚlōVā.SAV.28cd: तेनावश्यं विवेक्तव्यं जायते लक्षणाबलात् ||
ŚlōVā.SAV.29ab: कियद्वा नित्यसम्बन्धादभिधेयेन लक्ष्यते
ŚlōVā.SAV.29cd: तत्र प्रयोगबाहुल्यात्तद्विशेषेष्वसत्स्वपि ||
ŚlōVā.SAV.30ab: प्रयोगात्परसामान्ये सति वाच्यप्रयोगतः
ŚlōVā.SAV.30cd: सास्नाद्येकार्थसम्बन्धिगोत्वमात्रस्य वाचकः ||
ŚlōVā.SAV.31ab: गोशब्द इति विज्ञानमन्वयव्यतिरेकजम्
ŚlōVā.SAV.31cd: तस्माद्गमकतैवादौ अभिधायकता पुनः ||
ŚlōVā.SAV.32ab: तन्निमित्तेति सम्बन्धः संज्ञासंज्ञित्वलक्षणः
ŚlōVā.SAV.32cd: सम्बन्धनियमोऽयं तु याऽऽविनाभावितोच्यते ||
ŚlōVā.SAV.33ab: सम्बन्धग्रहणात्पूर्व यस्मान्न गमयत्यतः
ŚlōVā.SAV.33cd: गवादेर्नाभिधाशक्तिर्देवदत्तपदे यथा ||
ŚlōVā.SAV.34ab: यथैव गमकः शब्दो व्यवहारात्प्रतीयते
ŚlōVā.SAV.34cd: तथैव शक्तिविज्ञानं तस्योपायोऽवगम्यते ||
ŚlōVā.SAV.35ab: स्वरूपग्रहणं चास्य यथा व्याप्रियते फले
ŚlōVā.SAV.35cd: तथा सम्बन्धिविज्ञानं नाशक्तिस्तत्कृता भवेत् ||
ŚlōVā.SAV.36ab: यत्साधकतमत्वेन कस्य चित्किञ् चिदुच्यते
ŚlōVā.SAV.36cd: तस्यानुग्राहकापेक्षा न स्वशक्तिविघातिनी ||
ŚlōVā.SAV.37ab: न हि तत्कारणं लोके वेदे वा किञ् चिदीदृशम्
ŚlōVā.SAV.37cd: इतिकर्तव्यतासाध्ये यस्य नानुग्रहेऽर्थिता ||
ŚlōVā.SAV.38ab: प्रत्यात्मनियतत्वाच्च यथैव करणं भवेत्
ŚlōVā.SAV.38cd: बाह्यान्तरविभागेन क्व चित्स्याद्वा विवक्षया ||
ŚlōVā.SAV.39ab: उद्विग्नो ह्यन्धकारेण कश्चिदेवं ब्रवीत्यपि
ŚlōVā.SAV.39cd: किं चक्षुषा ममैतेन दृष्टं दीपेन यन्मया ||
ŚlōVā.SAV.40ab: नित्यवृत्तौ तु नान्धानां दृष्टिर्दीपशतैरपि
ŚlōVā.SAV.40cd: रूपादिदर्शने यस्मात्तस्माच्चक्षुः प्रकाशकम् ||
ŚlōVā.SAV.41ab: शरीरात्ममनोयोगादसाधारणाताबलात्
ŚlōVā.SAV.41cd: विज्ञानासत्तिभावाच्च चक्षुः कारणमिष्यते ||
ŚlōVā.SAV.42ab: तथैवेहापि सम्बन्धज्ञानमङ्गं प्रसिद्धितः
ŚlōVā.SAV.42cd: गौरवात्करणत्वेन मतं चेत्केन वार्यते ||
ŚlōVā.SAV.43ab: यथा चक्षुरितीदं तु व्यभिचारित्वमुच्यते
ŚlōVā.SAV.43cd: देवदत्तेऽपि चाव्यक्तां शक्तिमिच्छन्ति युक्तितः ||
ŚlōVā.SAV.44ab: प्रकाशेऽवस्थिते बाह्ये नान्धो रूपं प्रतीयते
ŚlōVā.SAV.44cd: फलानन्तर्यतश्चापि चक्षुः करणमिष्यते ||
ŚlōVā.SAV.45ab: पुरुषाधीनविज्ञानस्तेभ्यः प्रागनिरूपितः
ŚlōVā.SAV.45cd: यः संज्ञासंज्ञिसम्बन्धः स चेष्टश्चेद्ध्रुवं कृतः ||
ŚlōVā.SAV.46ab: भिन्नदेशाद्यधिष्ठानाद्यथा रज्जुघटादिषु
ŚlōVā.SAV.46cd: समं नास्त्यनयोः किञ् चित्तेनासङ्गतता स्वतः ||


---------------------------------------------------------------------
[औत्पत्तिकसूत्र स्फोटवाद (स्फ्)]

ŚlōVā.SPH.1ab: आधारात्मनि विज्ञाते सुखमाधेयबोधनम्
ŚlōVā.SPH.1cd: तस्यैव तावत्प्रस्तावादथ गौरित्यतोऽब्रवीत् ||
ŚlōVā.SPH.2ab: प्रत्यक्षेऽपि विसंवादो येषां कः स्वयमुत्तरम्
ŚlōVā.SPH.2cd: तेभ्यो दद्यादिति ज्ञात्वा वृद्धानां मतमब्रवीत् ||
ŚlōVā.SPH.3ab: तत्रार्थप्रत्ययद्वारं कृतं शब्दनिरूपणम्
ŚlōVā.SPH.3cd: यैरासतां तु ते तावत्प्रत्यक्षेण परीक्ष्यते ||
ŚlōVā.SPH.4ab: प्रत्यक्षं नासमर्थं नस्तेन चार्थेऽवधारिते
ŚlōVā.SPH.4cd: न हेतुर्बलवानन्यः परीक्ष्येत यतस्ततः ||
ŚlōVā.SPH.5ab: तस्माच्छ्रोत्रपरिच्छिन्नो यद्यर्थं गमयेन्न वा
ŚlōVā.SPH.5cd: सर्वथा तस्य शब्दत्वं लोकसिद्धं न हीयते ||
ŚlōVā.SPH.6ab: यदि त्वर्थगतौ शक्तिर्न स्यादस्य ततः पुनः
ŚlōVā.SPH.6cd: वस्त्वन्तरं प्रकल्प्येत विना शब्दप्रसिद्धितः ||
ŚlōVā.SPH.7ab: अग्न्यादीन्गमयन्तोऽपि शब्दा धूमादयो न हि
ŚlōVā.SPH.7cd: न वाऽऽप्रत्यायकत्वात्स्यादेकवर्णेष्वशब्दता ||
ŚlōVā.SPH.8ab: न च प्रागर्थविज्ञानाश्छोत्रग्राह्ये न शब्दधीः
ŚlōVā.SPH.8cd: न चार्थज्ञानतः पश्चादश्रौत्रेऽपि च शब्दता ||
ŚlōVā.SPH.9ab: परस्परानपेक्षाश्च श्रोत्रबुद्ध्या स्वरूपतः
ŚlōVā.SPH.9cd: वर्णा एवावगम्यन्ते न पूर्वापरवस्तुनी ||
ŚlōVā.SPH.10ab: अल्पीयसापि यत्नेन शब्दमुच्चरितं मतिः
ŚlōVā.SPH.10cd: यदि वा गृह्णाति वर्णं वा सकलं स्फुटम् ||
ŚlōVā.SPH.11ab: पृथङ् न चोपलभ्यन्ते वर्णस्यावयवाः क्व चित्
ŚlōVā.SPH.11cd: न च वर्णेष्वनुस्यूता दृश्यन्ते तन्तुवत्पटे ||
ŚlōVā.SPH.12ab: तेषामनुपलब्धेश्च न ज्ञाता लिङ्गसङ्गतिः
ŚlōVā.SPH.12cd: नागमस्तत्परश्चास्ति नादृष्टे चोपमा क्व चित् ||
ŚlōVā.SPH.13ab: न चाप्यनुपपत्तिः स्याद्वर्णस्यावयवैर्विना
ŚlōVā.SPH.13cd: यथान्यावयवानां हि विनाप्यवयवान्तरैः ||
ŚlōVā.SPH.14ab: प्रत्यक्षेणावबुद्धश्च वर्णोऽवयववर्जितः
ŚlōVā.SPH.14cd: किं न स्याद्, व्योमवच्चात्र लिङ्गं तद्रहिता मतिः ||
ŚlōVā.SPH.15ab: तद्वच्चास्यैकबुद्धित्वाद्देशभेदेऽप्यभिन्नता
ŚlōVā.SPH.15cd: ननु भेदमतिर्न स्यात्, तवाप्येकत्वधीः कुतः ||
ŚlōVā.SPH.16ab: सामान्येषु ममैका धीस्तद्व्यक्तिषु च भेदधीः
ŚlōVā.SPH.16cd: न हीष्टं भेदमात्रं हि न स्यादेकत्वधीर्यतः ||
ŚlōVā.SPH.17ab: व्यक्तेस्तावन्न सामान्यं भिन्नरूपं प्रतीयते
ŚlōVā.SPH.17cd: वर्णेष्वन्यत्र शब्दत्वान्नान्यच्चेद्वर्ण एव सः ||
ŚlōVā.SPH.18ab: स एवेति मतिर्नापि सादृश्यम्, न च तत्क्व चित्
ŚlōVā.SPH.18cd: विनावयवसामान्याद्वर्णेष्ववयवा न च ||
ŚlōVā.SPH.19ab: प्रत्यक्षविषयत्वाच्च नान्यापोहोऽपि युज्यते
ŚlōVā.SPH.19cd: वाचकश्चात्र लिङ्गं वा न तदानीं प्रतीयते ||
ŚlōVā.SPH.20ab: गकारादिषु सामान्यं शब्दत्वं कल्प्यते यथा
ŚlōVā.SPH.20cd: गोत्वं च शाबलेयादौ तथैतत्किं न कल्प्यते ||
ŚlōVā.SPH.21ab: शाबलेयगकारदीन्निष्पन्नान्व्यक्तिरूपतः
ŚlōVā.SPH.21cd: सामान्यधीर्न गृह्णातीत्यतो जातिरपीष्यते ||
ŚlōVā.SPH.22ab: न तु द्रुतादिभेदेऽपि निष्पन्ना सम्प्रतीयते
ŚlōVā.SPH.22cd: गव्यक्त्यन्तरव्यावृत्ता गव्यक्तिरपरा स्फुटा ||
ŚlōVā.SPH.23ab: तेनैकत्वेन वर्णस्य बुद्धिरेकोपजायते
ŚlōVā.SPH.23cd: विशेषबुद्धिसद्भावो भवेद्व्यञ्जकभेदतः ||
ŚlōVā.SPH.24ab: यथैव तव गत्वादि गम्यमानं द्रुतादिभिः
ŚlōVā.SPH.24cd: विशेषैरपि नानेकमेवं वर्णोऽपि नो भवेत् ||
ŚlōVā.SPH.25ab: त्वयापि व्यञ्जकव्यक्तिभेदाद्भेदोऽभ्युपेयते
ŚlōVā.SPH.25cd: ममापि व्यञ्जकैर्नादैर्भेदबुद्धिर्भविष्यति ||
ŚlōVā.SPH.26ab: तेन यत्प्रार्थ्यते जाते तद्वर्णादेव लभ्यते
ŚlōVā.SPH.26cd: व्यक्तिलभ्यं च नादेभ्य इति गत्वादिधीर्यथा ||
ŚlōVā.SPH.27ab: कल्पयित्वापि तत्पश्चाद्विभुत्वैकत्वनित्यताः
ŚlōVā.SPH.27cd: प्रत्येकवृत्तिता चास्य भवेयुर्महतः श्रमात् ||
ŚlōVā.SPH.28ab: द्वयसिद्धस्तु वर्णात्मा नित्यत्वादि यथैव च
ŚlōVā.SPH.28cd: कल्पितस्येष्यते तद्वत्सिद्धस्यैवाभ्युपेयताम् ||
ŚlōVā.SPH.29ab: प्रत्येकसमवाये च क्लेशो नैव भविष्यति
ŚlōVā.SPH.29cd: व्यञ्जनेषु च धीभेदो नैव तादृक्प्रतीयते ||
ŚlōVā.SPH.30ab: दृश्यतेऽजनुरागेण भेदो यो नाम, तत्र नः
ŚlōVā.SPH.30cd: विवेदोऽस्त्येव न ह्येष केवलानां प्रतीयते ||
ŚlōVā.SPH.31ab: अक्ष्वप्येवं परोपाधिर्द्रुतादिप्रत्ययो यथा
ŚlōVā.SPH.31cd: वर्णाऽऽश्रितत्वाद्वर्णत्वव्यञ्जनप्रत्ययो यथा ||
ŚlōVā.SPH.32ab: गकारोऽत्यन्तनिष्कृष्टगत्वाधारो न गम्यते
ŚlōVā.SPH.32cd: गान्यबुद्ध्यनिरूप्यत्वात्परैः कल्पितगत्ववत् ||
ŚlōVā.SPH.33ab: अवस्तुत्वेन साध्यत्वान्निषेधाद्धेतुसाध्ययोः
ŚlōVā.SPH.33cd: सपक्षेऽन्यतरासिद्धिर्न दोषायात्र जायते ||
ŚlōVā.SPH.34ab: वर्णत्वाच्चापि साध्योऽयं यकारादिवदेव च
ŚlōVā.SPH.34cd: व्यतिरेकस्य चादृष्टेर्नात्र दृष्टं निर्वर्तकम् ||
ŚlōVā.SPH.35ab: गोत्वादिवारणे त्वेव दृष्टबाधः स्फुटो भवेत्
ŚlōVā.SPH.35cd: नान्यथा हि मतिस्तत्र स्यात्सामान्यविशेषयोः ||
ŚlōVā.SPH.36ab: न चाप्यत्रैकवस्तुत्वे भेदो व्यञ्जकभेदतः
ŚlōVā.SPH.36cd: न पिण्डव्यतिरेकेण व्यञ्जकोऽत्र ध्वनिर्यथा ||
ŚlōVā.SPH.37ab: पिण्डव्यङ्ग्यैव गोत्वादिर्जातिर्नित्यं प्रतीयते
ŚlōVā.SPH.37cd: तेन भिन्नेषु पिण्डेषु जातिरेका प्रतीयते ||
ŚlōVā.SPH.38ab: ननु यस्य द्वयं श्रोत्रं तस्य बुद्धिद्वयं भवेत्
ŚlōVā.SPH.38cd: भवतोऽतीन्द्रियत्वात्तु कथं नादैर्विशेषधीः ||
ŚlōVā.SPH.39ab: नादेन संस्कृताच्छ्रोत्राद्यदा शब्दः प्रतीयते
ŚlōVā.SPH.39cd: तदुपश्लेषस्ततस्य बोधं के चित्प्रचक्षते ||
ŚlōVā.SPH.40ab: नैव वा ग्रहणं तेषां शब्दे बुद्धिस्तु तद्वशात्
ŚlōVā.SPH.40cd: संस्कारानुकृतेः सोऽपि महत्वाद्यवबुध्यते ||
ŚlōVā.SPH.41ab: मधुरं तिक्तरूपेण श्वेतं पीततया तथा
ŚlōVā.SPH.41cd: गृह्णन्ति पित्तदोषेण विषयं भ्रान्तचेतसः ||
ŚlōVā.SPH.42ab: तथा वेगेन धावन्तो नाव्यारूढाश्च गच्छतः
ŚlōVā.SPH.42cd: पर्वतादीन्विजानन्ति भ्रमेण भ्रमतश्च तान् ||
ŚlōVā.SPH.43ab: मण्डूकवसयाक्ताक्षा वंशानुरगबुद्धिभिः
ŚlōVā.SPH.43cd: व्यक्त्यल्पत्वमहत्त्वाभ्यां सामान्यं च तदाश्र्तयम् ||
ŚlōVā.SPH.44ab: गृह्णन्ति यद्वदेतानि निमित्तग्रहणाद्विना
ŚlōVā.SPH.44cd: व्यञ्जकस्थमबुध्वैव व्यङ्ग्ये भ्रान्तिर्भविष्यति ||
ŚlōVā.SPH.45ab: वर्णान्तरत्वमेवाहुः के चिद्दीर्घप्लुप्तादिषु
ŚlōVā.SPH.45cd: न हि द्रुतादिवत्तत्र प्रयोहो नान्तरीयकः ||
ŚlōVā.SPH.46ab: तथा च सति सामान्यं त्रिष्वत्वं कैश्चिदिष्यते
ŚlōVā.SPH.46cd: सामान्यकल्पना त्वन्यैर्न युक्तेत्यभिधीयते ||
ŚlōVā.SPH.47ab: अत्वमित्युच्यमानं हि न दीर्घप्लुतयोर्भवेत्
ŚlōVā.SPH.47cd: आत्वं न ह्रस्वप्लुतयोस्त्रैमात्र्यं न च पूर्वयोः ||
ŚlōVā.SPH.48ab: सर्वसाधारणत्वेन तद्विज्ञातुं न शक्यते
ŚlōVā.SPH.48cd: प्रत्येकं शाबलेयादिरूपे गोत्वं यथा स्फुटम् ||
ŚlōVā.SPH.49ab: अवर्णकुलशब्दोऽपि स्थानसाम्याद्वनादिवत्
ŚlōVā.SPH.49cd: समुदायार्थवाचीति न जातिवचनो भवेत् ||
ŚlōVā.SPH.50ab: स्वतो ह्रस्वादिभेदस्तु नित्यवादे विरुध्यते
ŚlōVā.SPH.50cd: सर्वदा यस्य सद्भावः स कथं मात्रिकः स्वयम् ||
ŚlōVā.SPH.51ab: तस्मादुच्चारणं तस्य मात्राकालं प्रतीयते
ŚlōVā.SPH.51cd: द्विमात्रं वा त्रिमात्रं आ न वर्णो मात्रिकः स्वय्म् ||
ŚlōVā.SPH.52ab: दीर्घादेर्नन्वनङ्गत्वं वाचकाधर्मतो भवेत्
ŚlōVā.SPH.52cd: इत्थं प्रतीयमानाः स्युर्वर्णा न प्रतिपादकाः ||
ŚlōVā.SPH.53ab: यादृशात्पूर्वदृष्टोऽसावर्थो गम्यते तादृशात्
ŚlōVā.SPH.53cd: भ्रान्त्या कथं प्रतीतिश्चेत्, नासावर्थमिति प्रति ||
ŚlōVā.SPH.54ab: यथाश्वादिजवः पुंसां कार्याङ्गत्वं प्रकल्पयेत्
ŚlōVā.SPH.54cd: परधर्मोऽपि वर्णानां ध्वनिधर्मास्तथैव नः ||
ŚlōVā.SPH.55ab: ननु दीर्घाद्यनित्यत्वादनित्यो वाचको भवेत्
ŚlōVā.SPH.55cd: आनुपूर्वीवदेवास्य परिहारो भविष्यति ||
ŚlōVā.SPH.56ab: तथोदात्तादिभेदानां संस्कारवशगा मतिः
ŚlōVā.SPH.56cd: तेषां दीर्घादिवद्भेदो न कदा चित्प्रतीयते ||
ŚlōVā.SPH.57ab: तत्रैकवर्णरूपत्वे भेदोऽपि स्याद्द्रुतादिवत्
ŚlōVā.SPH.57cd: नात्र वर्णान्तरव्यक्तिरिव ध्वन्यन्तरोद्भवः ||
ŚlōVā.SPH.58ab: त एव मृदुतीव्रत्वशीघ्रत्वादिसमन्विताः
ŚlōVā.SPH.58cd: अभेदे चापि वर्णस्य ध्वनीनां द्विप्रकारता ||
ŚlōVā.SPH.59ab: के चित्स्वरूपबोधार्थाः के चिद्बोधानुवर्तिनः
ŚlōVā.SPH.59cd: युगपत्क्रमरूपेण संस्कारोत्पादहेतवः ||
ŚlōVā.SPH.60ab: तत्र दीर्घादिबोधः स्यात्पूर्वेषां प्रचयो यदा
ŚlōVā.SPH.60cd: वर्णात्मैव हि कालेन तावता तैः प्रतीयते ||
ŚlōVā.SPH.61ab: युगपत्प्रचितैस्तैश्च स्यादुदात्तादिकल्पना
ŚlōVā.SPH.61cd: प्रचये त्वितरेषां स्याद्वतिभेदो द्रुतादिकः ||
ŚlōVā.SPH.62ab: वर्णात्मन्यवबुद्धेऽपि तद्रूपामेव ते मतिम्
ŚlōVā.SPH.62cd: शनैरुत्पादयन्ति, इति नान्यो वर्णः प्रतीयते ||
ŚlōVā.SPH.63ab: व्यक्त्याकृतिकृतो भेदो यद्यप्येकान्ततो भवेत्
ŚlōVā.SPH.63cd: वर्णेषु जैमिनेः पक्षस्तथापि न विरुध्यते ||
ŚlōVā.SPH.64ab: नित्यत्वयत्नः सर्वोऽपि गत्वादिषु भविष्यति
ŚlōVā.SPH.64cd: गकारादिवचश्चैतत्तेष्वेव न विरोत्स्यते ||
ŚlōVā.SPH.65ab: विच्छिन्नयत्नव्यङ्ग्यैश्च नित्यैः सर्वगतैरपि
ŚlōVā.SPH.65cd: व्यतिरिक्तपदारम्भो वर्णैर्नात्रोपपद्यते ||
ŚlōVā.SPH.66ab: अनारब्धे च गोशब्दे गोशब्दत्वं कथं भवेत्
ŚlōVā.SPH.66cd: वर्णसामान्यवच्चापि न तत्कल्पनमर्हति ||
ŚlōVā.SPH.67ab: वर्णात्मनामभेदाच्च सिद्धा सामान्यधीरपि
ŚlōVā.SPH.67cd: समुदायोऽपि तेभ्योऽस्यो वारणीयोऽनया दिशा ||
ŚlōVā.SPH.68ab: अभेदसमुदायस्तु तेषां धर्मो न दुष्यति
ŚlōVā.SPH.68cd: तेषामस्ति हि सामर्थ्यमर्थप्रत्यायनं प्रति ||
ŚlōVā.SPH.69ab: यावन्तो यादृशो ये च यदर्थप्रतिपादने
ŚlōVā.SPH.69cd: वर्णाः प्रज्ञातसामर्थ्यास्ते तथिवावबोधकाः ||
ŚlōVā.SPH.70ab: तेषां तु गुणभूतानामर्थप्रत्यायनं प्रति
ŚlōVā.SPH.70cd: साहित्यमेककर्त्रादिक्रमश्चापि विवक्षितः ||
ŚlōVā.SPH.71ab: कर्त्रैकत्वे निमित्ते च क्रमे सति नियामकम्
ŚlōVā.SPH.71cd: प्रयुञ्जानस्य यत्पूर्वं वृद्धेभ्यः क्रमदर्शनम् ||
ŚlōVā.SPH.72ab: यौगप्द्यं त्वशक्यत्वान्नैव तेषामिहाश्रितम्
ŚlōVā.SPH.72cd: कर्तृभेदश्च तत्र स्यात्, न चैवं दृश्यतेऽभिधा ||
ŚlōVā.SPH.73ab: युगपद्दृश्यसामर्थ्या नैव शक्ताः क्रमे यथा
ŚlōVā.SPH.73cd: भावास्तथा क्रमे शक्ता यौगपद्ये न शक्नुयुः ||
ŚlōVā.SPH.74ab: दृष्टश्च पूर्णमासादेः क्रमः संहत्यकारिणः
ŚlōVā.SPH.74cd: अभ्यासानां च लोकेऽपि स्वाध्यायग्रहणादिषु ||
ŚlōVā.SPH.75ab: साधनादित्रयाणां च व्यापारस्यैककालता
ŚlōVā.SPH.75cd: सर्वत्रास्तीति नेह स्यादुपालम्भः क्रमं प्रति ||
ŚlōVā.SPH.76ab: निष्पन्ना एव दृश्यन्ते व्यापाराः सर्व एव हि
ŚlōVā.SPH.76cd: सूक्ष्मा व्यापारभेदास्तु दृश्यते न कदा चन ||
ŚlōVā.SPH.77ab: एकसाधनसांस्थाश्च व्यापारावयवा यदा
ŚlōVā.SPH.77cd: स्वरूपतो निरीक्ष्यन्ते यौगपद्यमसत्तदा ||
ŚlōVā.SPH.78ab: किं पुनर्बहवो भिन्ना भिन्नसाधनसंश्रिताः
ŚlōVā.SPH.78cd: भवेयुर्यौगपद्येन व्यापाराः क्रमवर्तिनः ||
ŚlōVā.SPH.79ab: यदा त्वाद्यपरिस्पन्दाद्प्रभृत्या फललाभतः
ŚlōVā.SPH.79cd: क्रिया पूर्वपरीभूता लक्ष्यते वर्त्तते तदा ||
ŚlōVā.SPH.80ab: तेनात्रापि विवक्षातः प्रभृत्याऽऽर्थावबोधनात्
ŚlōVā.SPH.80cd: साकल्येनेक्ष्यमाणे स्याद्व्यापारे वर्त्तमानता ||
ŚlōVā.SPH.81ab: प्रत्येकं ये पुनस्तत्र व्यापारास्तन्निरूपणम्
ŚlōVā.SPH.81cd: फलानिष्पत्तितो न स्यान्नास्तित्वं न च तावता ||
ŚlōVā.SPH.82ab: फलानुमेयतायां च व्यापारस्य फलं प्रति
ŚlōVā.SPH.82cd: कारकाणां यथास्थानं व्यापारे वर्तमानता ||
ŚlōVā.SPH.83ab: अवश्यम्भाविनी नित्यं प्रत्यासत्तिश्च कस्य चित्
ŚlōVā.SPH.83cd: न तावता व्यपेतत्वातितरेषामनङ्गता ||
ŚlōVā.SPH.84ab: द्व्यन्तरैकान्तरत्वेन गकारौ कारयोर्ध्रुवम्
ŚlōVā.SPH.84cd: अर्थं प्रत्यायने शक्तिस्तत्र स्थौ गमकौ यतः ||
ŚlōVā.SPH.85ab: यथा विसर्जनीयस्य व्यवधाने न शक्तता
ŚlōVā.SPH.85cd: तथैवेतरयोः शक्तिरानन्तर्ये न विद्यते ||
ŚlōVā.SPH.86ab: न च यत्रैकशोऽशक्तिस्तत्र सर्वेष्वशक्तता
ŚlōVā.SPH.86cd: तथा ह्यङ्गानि दृश्यन्ते शाल्यादिवहनादिषु ||
ŚlōVā.SPH.87ab: शक्तिस्तत्रास्ति का चिद्धि वहने सा समृद्ध्यते
ŚlōVā.SPH.87cd: सङ्घातेन तु वर्णानां प्रत्येकं का चिदीक्ष्यते ||
ŚlōVā.SPH.88ab: न ह्यर्थावयवः कश्चित्प्रत्येकं तैः प्रतीयते
ŚlōVā.SPH.88cd: समस्तस्याथ वा कश्चिद्बोधलेशोऽत्र जायते ||
ŚlōVā.SPH.89ab: रथस्यापि तु यत्कार्यं शाल्यादिवहनं न तत्
ŚlōVā.SPH.89cd: प्रत्येकं दृश्यते किञ् चिन्मनागपि यथेहितम् ||
ŚlōVā.SPH.90ab: अथ् अ यत्किञ्चिदुच्येत वहने तदिहापि नः
ŚlōVā.SPH.90cd: स्वात्मप्रत्ययहेतुत्वं वर्णेष्वर्थेऽपि वा क्व चित् ||
ŚlōVā.SPH.91ab: यस्यानवयवः स्फोटो व्यज्यते वर्णबुद्धिभिः
ŚlōVā.SPH.91cd: सोऽपि पर्यनुयोगेन वैवैतेन विमुच्यते ||
ŚlōVā.SPH.92ab: तत्रापि प्रतिवर्णं हि पदस्फोटो न गम्यते
ŚlōVā.SPH.92cd: न चावयवशो व्यक्तिस्तदभावान्न चात्र श्रीः ||
ŚlōVā.SPH.93ab: प्रत्येकं चाप्यशक्तानां समुदायेऽप्यशक्तया
ŚlōVā.SPH.93cd: तत्र यः परिहारस्ते स नोऽत्रापि भविष्यति ||
ŚlōVā.SPH.94ab: सद्भावव्यतिरेकौ च तथावयववर्जनम्
ŚlōVā.SPH.94cd: तवाधिकं भवेत्तस्माद्यत्नोऽसावर्थबुद्धिषु ||
ŚlōVā.SPH.95ab: नान्यथानुपपत्तिश्च भवेदर्थमतिं प्रति
ŚlōVā.SPH.95cd: तदेवास्या निमित्तं स्याज्जायते यदनन्तरम् ||
ŚlōVā.SPH.96ab: सा च वर्णद्वयज्ञानेऽतीतेऽन्त्यज्ञानतः परा
ŚlōVā.SPH.96cd: भवतीतीदृगेवास्या निमित्तमवकल्पते ||
ŚlōVā.SPH.97ab: विना संस्कारकल्पेन तदनन्तरवृत्तितः
ŚlōVā.SPH.97cd: कृतानुग्रहसामर्थ्यो वर्णोऽन्त्यः प्रतिपादकः ||
ŚlōVā.SPH.98ab: एष एव तु संस्कार इति के चित्प्रचक्षते
ŚlōVā.SPH.98cd: अदृष्टकल्पनातीतं तावन्मात्रं हि दृश्यते ||
ŚlōVā.SPH.99ab: अथ वा वासनैवास्तु संस्कारः, सर्व एव हि
ŚlōVā.SPH.99cd: दृढज्ञानगृहीतेऽर्थे संस्कारोऽस्तीति मन्वते ||
ŚlōVā.SPH.100ab: तस्यार्थबुद्धिहेतुत्वे विसांवादोऽस्य निर्णये
ŚlōVā.SPH.100cd: तद्भावभाविताहेतुरन्यत्रेव प्रतीयते ||
ŚlōVā.SPH.101ab: संस्कारे निष्प्रमाणे तु पूर्ववृत्तत्त्वकल्पनम्
ŚlōVā.SPH.101cd: निष्प्रमाणकमेवेति नानुग्रहफलं भवेत् ||
ŚlōVā.SPH.102ab: यद्यपि स्मृतिहेतुत्वं संस्कारस्य व्यवस्थितम्
ŚlōVā.SPH.102cd: कार्यान्तरेषु सामर्थ्यं न तस्य प्रतिषिध्यते ||
ŚlōVā.SPH.103ab: तेन संस्कारसद्भावो नानेनैवं प्रकल्प्यते
ŚlōVā.SPH.103cd: तस्यार्थबुद्धिहेतुत्वमदृष्टं केवलं कृतम् ||
ŚlōVā.SPH.104ab: शब्दपक्षेऽपि तच्चैतददृष्टत्वान्न मुच्यते
ŚlōVā.SPH.104cd: कार्यबोधनशक्तत्वं तुल्यं संस्कारशब्दयोः ||
ŚlōVā.SPH.105ab: क्षीणार्थापत्तिरेवं च न स्फोटं परिकल्पयेत्
ŚlōVā.SPH.105cd: संस्कारकल्पना पूर्वमवश्यम्भाविनी हि ते ||
ŚlōVā.SPH.106ab: ध्वनिभ्योऽप्यपरस्तावन्नेष्येतार्थमतिं प्रति
ŚlōVā.SPH.106cd: ते वा यद्युपलभ्येरन्वर्णाः प्रत्यक्षतो न च ||
ŚlōVā.SPH.107ab: वर्णानां यौगपद्येन यदि चावश्यमर्थिता
ŚlōVā.SPH.107cd: नित्यत्वात्सर्वदा तत्स्यान्न तु कारणता तथा ||
ŚlōVā.SPH.108ab: इत्थं क्रमगृहीतानां युगपद्याथ वा परा
ŚlōVā.SPH.108cd: स्थितिः सा कारणं तु स्यान्नित्यमर्थधियं प्रति ||
ŚlōVā.SPH.109ab: यद्वा प्रत्यक्षतः पूर्वं क्रमज्ञानेषु यत्परम्
ŚlōVā.SPH.109cd: समस्तवर्णविज्ञानं तदर्थज्ञानकारणम् ||
ŚlōVā.SPH.110ab: तत्र ज्ञाने च वर्णानां यौगपद्यं प्रतीयते
ŚlōVā.SPH.110cd: नावश्यं यौगपद्येन प्रत्यक्षस्थेन तद्भवेत् ||
ŚlōVā.SPH.111ab: चित्ररूपां चा तां बुद्धिं सदसद्वर्णगोचराम्
ŚlōVā.SPH.111cd: के चिदाहुर्यथा वर्णो गृह्यतेऽन्तः पदे पदे ||
ŚlōVā.SPH.112ab: अन्त्यवर्णेऽपि विज्ञाते पूर्वसंस्कारकारितम्
ŚlōVā.SPH.112cd: स्मरणं यौगपद्येन सर्वेष्वन्ये प्रचक्षते ||
ŚlōVā.SPH.113ab: सर्वेषु चैवमर्थेषु मानसं सर्ववादिनाम्
ŚlōVā.SPH.113cd: इष्टं समुच्चयज्ञानं क्रमज्ञानेषु सत्स्वपि ||
ŚlōVā.SPH.114ab: न चेत्तदाभ्युपेयेत क्रमदृष्टेषु नैव हि
ŚlōVā.SPH.114cd: शतादिरूपं जायेत तत्समुच्चयदर्शनम् ||
ŚlōVā.SPH.115ab: तेन श्रोत्रमनोभ्यां स्यात्क्रमाद्वर्णेषु यद्यपि
ŚlōVā.SPH.115cd: पूर्वज्ञानं परस्तात्तु युगपत्स्मरणं भवेत् ||
ŚlōVā.SPH.116ab: तदारूढास्ततो वर्णा न दूरेऽर्थावबोधनात्
ŚlōVā.SPH.116cd: शब्दार्थमतिस्तेन लौकिकैरभिधीयते ||
ŚlōVā.SPH.117ab: चित्रबुद्ध्यानया भ्रान्त्या वर्णेभ्यो व्यतिरेकतः
ŚlōVā.SPH.117cd: पश्चाद्गौरिति विज्ञानं प्रत्यक्षं कैश्चिदिष्यते ||
ŚlōVā.SPH.118ab: वैलक्षण्यं तु तस्येष्टमेकैकज्ञानतः स्फुटम्
ŚlōVā.SPH.118cd: वर्णरूपावबोधात्तु न तदर्थान्तरं भवेत् ||
ŚlōVā.SPH.119ab: यदि चार्थान्तरत्वं स्यादेकैकस्माद्त्रयस्य तत्
ŚlōVā.SPH.119cd: वर्णत्रयपरित्यागे बुद्धिर्नान्यत्र जायते ||
ŚlōVā.SPH.120ab: गौरित्येकमतित्वं तु नैवास्माभिर्निवार्यते
ŚlōVā.SPH.120cd: तद्ग्राह्यैकार्थताभ्यां च शब्दे स्यादेकतामतिः ||
ŚlōVā.SPH.121ab: शैध्यादल्पान्तरत्वाच्च गोशब्दे साभवेदपि
ŚlōVā.SPH.121cd: देवदत्तादिशब्देषु स्फुटो भेदः प्रतीयते ||
ŚlōVā.SPH.122ab: न गौणः शब्द इत्येवं ग्रन्थसम्बन्धनं भवेत्
ŚlōVā.SPH.122cd: अस्यक्षरेषु हेतुत्वं तत्परं वचनं हि तत् ||
ŚlōVā.SPH.123ab: शब्दादिति च हेतुत्वं पञ्चम्यात्राभिधीयते
ŚlōVā.SPH.123cd: भवत्पक्षेऽपि चैकान्ताज्ज्ञानेन व्यवधिर्भवेत् ||
ŚlōVā.SPH.124ab: गौणोऽन्यथा प्रसिद्धो वा प्रयुज्येतान्यथा यदि
ŚlōVā.SPH.124cd: न चान्यादृङ्निमित्तत्वं कस्य चित्सम्प्रतीयते ||
ŚlōVā.SPH.125ab: स्वव्यापारव्यवायो हि सर्वस्मिन्नेव कारके
ŚlōVā.SPH.125cd: दृष्टो व्यापार ईदृक्तु शब्दस्येत्यव्यवेतता ||
ŚlōVā.SPH.126ab: गकारादेर्यदा चान्यो न लोके शब्द उच्यते
ŚlōVā.SPH.126cd: तदा तस्मात्प्रतीतेऽर्थे शब्दादिति कथं भवेत् ||
ŚlōVā.SPH.127ab: शब्दज्ञानादिसंस्कारव्यक्तस्फोटकृतेऽथ वा
ŚlōVā.SPH.127cd: प्रत्यये शब्दजन्यत्वमिति गौणं प्रसज्यते ||
ŚlōVā.SPH.128ab: संस्कारजननार्थं च न शब्दोच्चारणं मतम्
ŚlōVā.SPH.128cd: अर्थप्रतीतिमुद्दिश्य प्रयुक्तस्य क्रमादयम् ||
ŚlōVā.SPH.129ab: तस्मात्तादर्थ्यतः शब्दः फलेन व्यपदिश्यते
ŚlōVā.SPH.129cd: समुच्चयावबोधे तु व्यवधानं न केन चित् ||
ŚlōVā.SPH.130ab: यदि चापूर्वसंस्कार इतिकर्तव्यतेष्यते
ŚlōVā.SPH.130cd: वर्णोऽन्त्यो गमकस्तस्य शब्दत्वान्मुध्यता भवेत् ||
ŚlōVā.SPH.131ab: वर्णा वा ध्वनयो वापि स्फोटं न पदवाक्ययोः
ŚlōVā.SPH.131cd: व्यञ्जन्ति व्यञ्जकत्वेन यथा दीपप्रभादयः ||
ŚlōVā.SPH.132ab: सत्त्वाद्घटादिवच्चेति साधनानि यथारुचि
ŚlōVā.SPH.132cd: लौकिकव्यतिरेकेण कल्पितेऽर्थे भवन्ति हि ||
ŚlōVā.SPH.133ab: नार्थस्य वाचकः स्फोटो वर्णेभ्यो व्यतिरेकतः
ŚlōVā.SPH.133cd: घटाविवत्, न दृष्टेन विरोधो धर्मसिद्धितः ||
ŚlōVā.SPH.134ab: प्रतिषेधेत्तु यो वर्णान्तज्ज्ञानानन्तरोद्भवान्
ŚlōVā.SPH.134cd: दृष्टबाधो भवेत्तस्य शशिचन्द्रनिषेधवत् ||
ŚlōVā.SPH.135ab: वर्णोत्था वार्थधीरेषा तज्ज्ञानानन्तरोद्भवा
ŚlōVā.SPH.135cd: येदृशी सा तदुत्था हि धूमादेरिव बह्निधीः ||
ŚlōVā.SPH.136ab: दीपवद्वा गकारादिर्गवादेः प्रतिपादकः
ŚlōVā.SPH.136cd: ध्रुवं प्रतीयमानत्वात्, तत्पूर्वं प्रतिपादनात् ||
ŚlōVā.SPH.137ab: वर्णातिरिक्तः प्रतिषिध्यमानः पदेषु मन्दं फलमादधाति
ŚlōVā.SPH.137cd: कार्याणि वाक्यावयवाश्रयाणि सत्यानि कतुं कृत एष यत्नः ||


---------------------------------------------------------------------
[औत्पत्तिकसूत्र आकृतिवाद (अक्व्)]

ŚlōVā.AKV.1ab: आकृतिव्यतिरिक्तेऽर्थे सम्बन्धो नित्यतास्य च
ŚlōVā.AKV.1cd: न सिध्येतामिति ज्ञात्वा तद्वाच्यत्वमिहोच्यते ||
ŚlōVā.AKV.2ab: तत्सद्भावप्रसिद्ध्यर्थमत्र तावत्प्रयत्यते
ŚlōVā.AKV.2cd: वाच्यत्वे वक्ष्यते युक्तिर्व्यक्त्या सह बलाबले ||
ŚlōVā.AKV.3ab: जातिमेवाकृतिं प्राहुर्व्यक्तिराक्रियते यया
ŚlōVā.AKV.3cd: सामान्यं तच्च पिण्डानामेकबुद्धिनिबन्धनम् ||
ŚlōVā.AKV.4ab: तन्निमित्तं च यत्किञ्चित्सामान्यं शब्दगोचरम्
ŚlōVā.AKV.4cd: सर्व एवेच्छतीत्येवमविरोधोऽत्र वादिनाम् ||
ŚlōVā.AKV.5ab: सर्ववस्तुषु बुद्धिश्च व्यावृत्त्यनुगमात्मिका
ŚlōVā.AKV.5cd: जायते द्व्यात्मत्वेन विना सा च न सिद्ध्यति ||
ŚlōVā.AKV.6ab: विशेषमात्र इष्टे च न सामान्यमतिर्भवेत्
ŚlōVā.AKV.6cd: सामान्यमात्रबोधे तु निर्निमित्ता विशेषधीः ||
ŚlōVā.AKV.7ab: न चाप्यन्यतरा भ्रान्तिरुपचारेण चेष्यते
ŚlōVā.AKV.7cd: दृढत्वात्सर्वदा बुद्धेर्भ्रान्तिस्तद्भ्रान्तिवादिनाम् ||
ŚlōVā.AKV.8ab: मुख्ययोश्चाप्यदृष्टत्वान्नोपचारेण कल्पना
ŚlōVā.AKV.8cd: बाह्यार्थविषयत्वं च बुद्धीनां प्रतिपादितम् ||
ŚlōVā.AKV.9ab: अन्योन्यापेक्षिता नित्यं स्यात्सामान्यविशेषयोः
ŚlōVā.AKV.9cd: विशेषाणां च सामान्यं ते च तस्य भवन्ति हि ||
ŚlōVā.AKV.10ab: निर्विशेषं न सामान्यं भवेच्छशविषाणवत्
ŚlōVā.AKV.10cd: सामान्यरहितत्वाच्च विशेषास्तद्वदेव हि ||
ŚlōVā.AKV.11ab: तदनात्मकरूपेण हेतू वाच्याविमौ पुनः
ŚlōVā.AKV.11cd: तेन तात्यन्तभेदोऽपि स्यात्सामान्यविशेषयोः ||
ŚlōVā.AKV.12ab: सामान्यबुद्धिशक्तित्वं विशेषेष्वेव यो वदेत्
ŚlōVā.AKV.12cd: विना वस्त्वन्तरात्, तेन वाच्या शक्तिस्तु कीदृशी ||
ŚlōVā.AKV.13ab: ग्राह्या किं वाप्यसम्बोधा भिन्नैका वा तथैव च
ŚlōVā.AKV.13cd: गृह्यते यदि सैका च जातिरेवान्यशब्दिका ||
ŚlōVā.AKV.14ab: भवेन्निर्विषया बुद्धिर्यदि शक्तिर्न गृह्यते
ŚlōVā.AKV.14cd: न हि सद्भावमात्रेण विशयः कश्चिदिष्यते ||
ŚlōVā.AKV.15ab: परस्परविभिन्नत्वाद्विशेषा नैकबुद्धिभिः
ŚlōVā.AKV.15cd: गृह्यन्ते विषयासत्त्वाच्छक्तिश्चैषां न विद्यते ||
ŚlōVā.AKV.16ab: भिन्नत्वे वापि शक्तीनामेकबुद्धिर्न लभ्यते
ŚlōVā.AKV.16cd: विशेषशक्त्यभेदे च तावन्मात्रमतिर्भवेत् ||
ŚlōVā.AKV.17ab: भिन्ना विशेषशक्तिभ्यः सर्वत्रानुगतापि च
ŚlōVā.AKV.17cd: प्रत्येकं समवेता च तस्माज्जातिरपीष्यताम् ||
ŚlōVā.AKV.18ab: तेनात्मधर्मो भेदानामेकधीविषयोऽस्ति नः
ŚlōVā.AKV.18cd: सामान्यमाकृतिर्जातिः शक्तिर्वा सोऽभिधीयताम् ||
ŚlōVā.AKV.19ab: ननु भिन्नेऽपि सत्तादौ सामान्यमिति जायते
ŚlōVā.AKV.19cd: बुद्धिर्विनापि सामान्यादन्यस्मात्सा कथं भवेत् ||
ŚlōVā.AKV.20ab: वनोपन्यासतुल्योऽयमुपन्यासः कृतस्त्वया
ŚlōVā.AKV.20cd: भ्रान्तित्वेन हि नैतस्या भ्रान्तिर्गोत्वादिधीरपि ||
ŚlōVā.AKV.21ab: शब्दात्पूर्वं हि सर्वेषु गवादाविव नैकधीः
ŚlōVā.AKV.21cd: वस्तुत्वं चात्र सामान्यं धर्मं के चित्प्रचक्षते ||
ŚlōVā.AKV.22ab: एवं तु कल्प्यमाने स्यात्सामान्यानामनन्तता
ŚlōVā.AKV.22cd: पुनस्तेन सहान्येषु सामान्यमतिरस्ति हि ||
ŚlōVā.AKV.23ab: विशेषेष्वपि वस्तुत्वात्सामान्यमिति धीर्भवेत्
ŚlōVā.AKV.23cd: सत्तादिष्विव, त्तेनैतत्सामान्यं नोपपद्यते ||
ŚlōVā.AKV.24ab: तस्मादेकस्य भिन्नेषु या वृत्तिस्तन्निबन्धनः
ŚlōVā.AKV.24cd: सामान्यशब्दः सत्तादावेकधीकरणेन वा ||
ŚlōVā.AKV.25ab: पिण्डेष्वेव च सामान्यम्, नान्तरा गृह्यते यतः
ŚlōVā.AKV.25cd: न ह्याकाशवदिच्छन्ति सामान्यं नाम किञ् चन ||
ŚlōVā.AKV.26ab: यद्वा सर्वगतत्वेऽपि व्यक्तिः शक्त्यनुरोधतः
ŚlōVā.AKV.26cd: शक्तिः कार्यानुमेया हि व्यक्तिदर्शनहेतुका ||
ŚlōVā.AKV.27ab: तेन यत्रैव दृश्येत व्यक्तिः शक्तं तदेव तु
ŚlōVā.AKV.27cd: तेनैव च न सर्वासु व्यक्तिष्वेतत्प्रतीयते ||
ŚlōVā.AKV.28ab: भिन्नत्वेऽपि हि कासाञ् चिच्छक्तिः काश्चिदशक्तिकाः
ŚlōVā.AKV.28cd: न च पर्यनुयोगोऽस्ति वस्तुशक्तेः कदा चन ||
ŚlōVā.AKV.29ab: वह्निर्दहति नाकाशं कोऽत्र पर्यनुयुज्यताम्
ŚlōVā.AKV.29cd: न चान्या मृग्यते युक्तिर्यथा सन्दृश्यते तथा ||
ŚlōVā.AKV.30ab: न हि युक्त्यन्तरं नास्तीत्येतज्ज्ञानमनर्थकम्
ŚlōVā.AKV.30cd: धर्मश्चाव्यभिचार्यस्य न मृग्य उपलक्षणे ||
ŚlōVā.AKV.31ab: नानुमानावगम्यं तत्, प्रत्यक्षे लक्षणेन किम्
ŚlōVā.AKV.31cd: स्वाभाविकश्च सम्बन्धो जातिव्यक्त्योर्न हेतुमान् ||
ŚlōVā.AKV.32ab: तेनैतस्य प्रसिद्ध्यर्थं नान्यत्सामान्यमिष्यते
ŚlōVā.AKV.32cd: शक्तिसिद्धिवदेतस्य स्वभावोऽत्र न वार्यते ||
ŚlōVā.AKV.33ab: यद्वा नैमित्तिकत्वेऽपि तावन्मात्रप्रतीक्षणात्
ŚlōVā.AKV.33cd: विशेषेष्वेव लब्धेषु केषु चिन्नान्यवाञ्छनम् ||
ŚlōVā.AKV.34ab: न व्यञ्जन्त्यपरे कस्माद्, यतस्तेषु न दृश्यते
ŚlōVā.AKV.34cd: तेभ्योऽपि न निवृत्त्यर्थं मृग्यो हेतुः स्वभावतः ||
ŚlōVā.AKV.35ab: सामान्यं नान्यदिष्टं चेत्तस्य वृत्तेर्नियामकम्
ŚlōVā.AKV.35cd: गोत्वेनापि विना कस्माद्गोबुद्धिर्न नियम्यते ||
ŚlōVā.AKV.36ab: यथा तुल्येऽपि भिन्नत्वे केषु चिद्वृत्त्यपेक्षिता
ŚlōVā.AKV.36cd: गोत्वादेरनिमित्तेऽपि तथा बुद्धिर्भविष्यति ||
ŚlōVā.AKV.37ab: विषयेण हि बुद्धीनां विना नोत्पत्तिरिष्यते
ŚlōVā.AKV.37cd: विशेषादन्यदिच्छन्ति सामान्यं तेन तद्ध्रुवम् ||
ŚlōVā.AKV.38ab: ता हि तेन विनोत्पन्ना मिथ्याः स्युर्विषयादृते
ŚlōVā.AKV.38cd: न त्वन्येन विना वृत्तिः सामान्यस्येह दुष्यति ||
ŚlōVā.AKV.39ab: अनिष्यमाणे सामान्ये वृत्तिः शब्दानुमानयोः
ŚlōVā.AKV.39cd: नैव स्यात्, न हि सम्बन्धो भेदैरानन्त्यतो भवेत् ||
ŚlōVā.AKV.40ab: अनुभूततया वासौ पुरुषस्योपयुज्यते
ŚlōVā.AKV.40cd: जातिव्यक्त्योस्तु सम्बन्धे नानुभूत्या प्रयोजनम् ||
ŚlōVā.AKV.41ab: सिद्धे विषयरूपे च गोत्वादाविन्द्रियैः पुनः
ŚlōVā.AKV.41cd: अर्थापत्त्युपलब्धा स्याच्छक्तिरेका नियामिका ||
ŚlōVā.AKV.42ab: न चात्महेतुमेवासौ सिद्धं बाधितुमर्हति
ŚlōVā.AKV.42cd: शक्तिश्च नैतया बुद्ध्या, नेन्द्रियैः सा हि गृह्यते ||
ŚlōVā.AKV.43ab: सामान्यान्तरयोगानामनिष्ठा या च वर्ण्यते
ŚlōVā.AKV.43cd: तया सामान्यनाशः स्यात्स च दृष्टेन बाध्यते ||
ŚlōVā.AKV.44ab: सम्बन्धस्तस्य हेतुर्वा तद्ग्रहे न च कारणम्
ŚlōVā.AKV.44cd: स्वरूपतो गृहीतेऽर्थे पश्चादेतद्विकल्प्यते ||
ŚlōVā.AKV.45ab: सास्नाद्येकार्थसम्बन्धि गोत्वमित्युपलक्षणम्
ŚlōVā.AKV.45cd: न च स्वसमवाय्येव केवलं चिह्नमिष्यते ||
ŚlōVā.AKV.46ab: सास्नादिभ्यस्तु पिण्डस्य भेदो नात्यन्ततो यदा
ŚlōVā.AKV.46cd: सामान्यस्य च पिण्डेभ्यस्तदा स्यादेतदुत्तरम् ||
ŚlōVā.AKV.47ab: कस्मात्सास्नादिमत्स्वेव गोत्वं यस्मात्तदात्मकम्
ŚlōVā.AKV.47cd: तादात्म्यमस्य कस्माच्चेत्स्वभावादिति गम्यताम् ||
ŚlōVā.AKV.48ab: उपलब्ध्यनुसारेण व्यवस्थासिद्धिरीदृशी
ŚlōVā.AKV.48cd: स्वतो गोत्वादिभेदस्तु न तु व्यञ्जकभेदतः ||
ŚlōVā.AKV.49ab: सा भूद्द्रुतादिवन्मिथ्या, न्यञ्जकस्य तु किंकृतः
ŚlōVā.AKV.49cd: भेदो हस्त्यादिपिण्डेभ्यः, स्वतश्चेत्, इह तत्समम् ||
ŚlōVā.AKV.50ab: व्यङ्ग्यजातिविशेषाच्चेत्, प्राप्तमन्योन्यसंश्रयम्
ŚlōVā.AKV.50cd: तस्मात्स्वाभाविको भेदो जातिव्यक्त्योः प्रतीयते ||
ŚlōVā.AKV.51ab: अनेकानन्यवृत्तित्त्वान्न सामान्यविशेषयोः
ŚlōVā.AKV.51cd: एकवस्त्वात्मता युक्ता वरं तेनौपचारिकम् ||
ŚlōVā.AKV.52ab: भिन्नेभ्यश्चाप्यभिन्नत्वाद्भेदस्तत्स्वात्मवद्भवेत्
ŚlōVā.AKV.52cd: एकस्माद्वाप्यभिन्नत्वाद्व्यक्त्येकत्वं प्रतीयते ||
ŚlōVā.AKV.53ab: एकानेकत्वमेकस्य तथान्यानन्यता कथम्
ŚlōVā.AKV.53cd: तत्सामान्यं विशेषश्चेत्येवमादि च दुष्करम् ||
ŚlōVā.AKV.54ab: विरोधस्तावदेकान्ताद्वक्तुमत्र न युज्यते
ŚlōVā.AKV.54cd: सामान्यानन्यविज्ञाते विशेषे नैकवृत्तिता ||
ŚlōVā.AKV.55ab: सामान्यानन्यवृत्तित्वं विशेषात्मैकभावतः
ŚlōVā.AKV.55cd: एवञ् च परिहर्तव्या भिन्नाभिन्नत्वकल्पना ||
ŚlōVā.AKV.56ab: केन चिद्ध्यात्मनैकत्वं नानात्वं चास्य केन चित्
ŚlōVā.AKV.56cd: सामान्यस्य तु यो भेदं ब्रूते तस्य विशेषतः ||
ŚlōVā.AKV.57ab: दर्शयित्वाभ्युपेतव्यम्, विशेषैक्यं च जातितः
ŚlōVā.AKV.57cd: यथा कल्माषवर्णस्य यथेष्टं वर्णनिग्रहः ||
ŚlōVā.AKV.58ab: चित्रत्वाद्वस्तुनोऽप्येवं भेदाभेदावधारणम्
ŚlōVā.AKV.58cd: सामान्यांशे तु निष्कृष्य भेदो येन प्रसाध्यते ||
ŚlōVā.AKV.59ab: तस्य हेतोरसिद्धत्वं सिद्धश्चेत्सिद्धसाधनम्
ŚlōVā.AKV.59cd: भेदेभ्योऽनन्यरूपेण सामान्यं गृह्यते यदा ||
ŚlōVā.AKV.60ab: तदाविशेषमात्रेण वस्तु प्रत्यवभासते
ŚlōVā.AKV.60cd: तदुद्भूत्या च सामान्यं तद्भावानुगुणं स्थितम् ||
ŚlōVā.AKV.61ab: सदप्यग्राह्यरूपत्वादसद्वत्प्रतिभाति नः
ŚlōVā.AKV.61cd: विशेषानपि सामान्याद्यदा भेदेन बुद्ध्यते ||
ŚlōVā.AKV.62ab: तदा सामान्यमात्रत्वमेवमेव प्रतीयते
ŚlōVā.AKV.62cd: यदा तु शबलं वस्तु युगपत्प्रतिपद्यते ||
ŚlōVā.AKV.63ab: तदान्यानन्यभेदादि सर्वमेव प्रलीयते
ŚlōVā.AKV.63cd: न च तत्तादृशं कश्चिच्छब्दः श्क्नोति भाषितुम् ||
ŚlōVā.AKV.64ab: सामान्यांशानपोद्धृत्य पदं सर्वं प्रवर्त्तते
ŚlōVā.AKV.64cd: समस्तवस्त्वपेक्षां च पदार्थानामपोद्धृतिम् ||
ŚlōVā.AKV.65ab: के चिदाहुरसद्रूपम्, अंशत्वं तु न वार्यते
ŚlōVā.AKV.65cd: सारूप्यमेव सामान्यं पिण्डानां येन कल्प्यते ||
ŚlōVā.AKV.66ab: तेन सारूप्यशब्देन किं पुनः प्रतिपद्यते
ŚlōVā.AKV.66cd: समानरूपभावश्चेज्जातिः सास्माभिरिष्यते ||
ŚlōVā.AKV.67ab: सादृश्यमथ सारूप्यं कस्य केनेति कथ्यताम्
ŚlōVā.AKV.67cd: न तावच्छाललेयेन बाहुलेयादयः समाः ||
ŚlōVā.AKV.68ab: विशेषरूपतः येऽपि तत्संस्थानादिभिः समाः
ŚlōVā.AKV.68cd: शाबलेय इवेति स्यात्तत्र बुद्धिर्न गौरिव ||
ŚlōVā.AKV.69ab: शाबलेयोऽयमिति वा भ्रान्त्या गौरिति नास्ति धीः
ŚlōVā.AKV.69cd: शाबलेयस्वरूपं च न गौरित्यवतिष्ठते ||
ŚlōVā.AKV.70ab: तदन्येषु हि गोबुद्धिर्न स्यात्सुसदृशेष्वपि
ŚlōVā.AKV.70cd: दृश्यते सा न चान्यत्र गोरूपं तत्र विद्यते ||
ŚlōVā.AKV.71ab: न चान्यो गौः प्रसिद्धोऽस्ति तत्सादृश्येन धीर्भावेत्
ŚlōVā.AKV.71cd: न चापि स इति ज्ञानं सदृशेष्वस्ति सर्वदा ||
ŚlōVā.AKV.72ab: सर्वपुंसामतो भ्रान्तिर्नैषा बाधकवर्जनात्
ŚlōVā.AKV.72cd: सर्वज्ञानानि मिथ्या च प्रसज्यन्तेऽत्र कल्पने ||
ŚlōVā.AKV.73ab: विशेषग्रहणाभावादेव गौः कश्च कथ्यताम्
ŚlōVā.AKV.73cd: बभूव यद्यसौ पूर्वमस्मदादेस्तदग्रहात् ||
ŚlōVā.AKV.74ab: सादृश्यावधृतिर्नास्तीत्यतो गोधीर्न लभ्यते
ŚlōVā.AKV.74cd: न चावयवसामान्यैर्विना सादृश्यकल्पना ||
ŚlōVā.AKV.75ab: सामान्यप्रत्ययोत्पादो न विशेषेषु जायते
ŚlōVā.AKV.75cd: व्यक्तितश्चातिरेकोऽस्य स्यान्न वेति विचारिते ||
ŚlōVā.AKV.76ab: सामान्यमेव सादृश्यं भवेद्वा व्यक्तिमात्रकम्
ŚlōVā.AKV.76cd: तेन नात्यन्तभिन्नोऽर्थः सारूप्यमिति वर्णितम्
ŚlōVā.AKV.76cd: ग्रन्थे विन्ध्यनिवासेन भ्रान्तेः सादृश्यमुच्यते ||


---------------------------------------------------------------------
[औत्पत्तिकसूत्र अपोहवाद (अप्व्)]

ŚlōVā.APV.1ab: अगोनिवृत्तिः सामान्यं वाच्यं यैः परिकल्पितम्
ŚlōVā.APV.1cd: गोत्वं वस्त्वेव तैरुक्तमगोऽपोहगिरा स्फुटम् ||
ŚlōVā.APV.2ab: भावान्तरमभावो हि पुरस्तात्प्रतिपादितः
ŚlōVā.APV.2cd: तत्राश्वादिनिवृत्त्यात्मा भावः क इति कथ्यताम् ||
ŚlōVā.APV.3ab: नेष्टोऽसाधारणस्तावद्विषयो निर्विकल्पनात्
ŚlōVā.APV.3cd: तथा च शाबलेयादेः, असामान्यप्रसङ्गतः ||
ŚlōVā.APV.4ab: शाबलेयादिरूपं हि न सामान्यं परस्परम्
ŚlōVā.APV.4cd: न वैकमितरेषां वस्तत्रानन्तार्थता भवेत् ||
ŚlōVā.APV.5ab: न च साक्षाद्विशेषस्य तेऽपोह्या इति युक्तिमत्
ŚlōVā.APV.5cd: न शाबलेयविज्ञानमगोव्यावृत्तिबन्धनम् ||
ŚlōVā.APV.6ab: निवृत्त्या बाहुलेयादेस्तद्विज्ञानं प्रवर्तते
ŚlōVā.APV.6cd: कुर्यादगोनिवृत्तिं चेन्नापोहेतात्मवद्धि तान् ||
ŚlōVā.APV.7ab: तेनांशेनानपोहश्च स्वरूपेणाप्यपोहनम्
ŚlōVā.APV.7cd: कल्प्यते चेद्विरोधः स्यात्सममाक्षेपवारणे ||
ŚlōVā.APV.8ab: तस्मात्प्रात्यात्मिकै रूपैरगोऽपोहो न युज्यते
ŚlōVā.APV.8cd: समुदायेऽपि नैतेषामगोव्यावृत्तिसम्भवः ||
ŚlōVā.APV.9ab: सर्वोपलब्धौ तद्बुद्धिर्व्यासज्यैवं प्रवर्तते
ŚlōVā.APV.9cd: न प्रत्येकं भवेदेषा न समस्तेष्वशक्तितः ||
ŚlōVā.APV.10ab: तस्मात्सर्वेषु यद्रूपं प्रत्येकं परिनिष्ठितम्
ŚlōVā.APV.10cd: गोबुद्धिस्तन्निमित्ता स्याद्गोत्वादन्यच्च नास्ति तत् ||
ŚlōVā.APV.11ab: ननु च प्रागभावादौ सामान्यं वस्तु नेष्यते
ŚlōVā.APV.11cd: सत्तैव ह्यत्र सामान्यमनुत्पत्त्यादिरूषिता ||
ŚlōVā.APV.12ab: तामुत्पत्त्याद्यनुस्यूतां सत्तेति प्रतिजानते
ŚlōVā.APV.12cd: अन्यापोहानुविद्धा तु सैवाभावः प्रतीयते ||
ŚlōVā.APV.13ab: अनित्यत्वं विनाशाख्यक्रियासामान्यमुच्यते
ŚlōVā.APV.13cd: अब्राह्मणत्वं किन्तु स्याद्भिन्नेषु क्षत्त्रियादिषु ||
ŚlōVā.APV.14ab: पुरुषत्वं चतुःसंस्थम्, विशेषेषु च नास्तिधीः
ŚlōVā.APV.14cd: सामान्यप्रत्ययश्चैषु प्रत्येकमुपजायते ||
ŚlōVā.APV.15ab: तेनात्र ब्राह्मणाभावः सामान्यं स्यादवस्तु तत्
ŚlōVā.APV.15cd: गोत्वादावपि तेनैव सामान्यप्रत्ययो भवेत् ||
ŚlōVā.APV.16ab: कैश्चित्त्वत्रैकशब्दत्वमक्षादाविव कल्पितम्
ŚlōVā.APV.16cd: जातित्रयस्य, नैवं तु सम्भवत्यघटादिषु ||
ŚlōVā.APV.17ab: नात्र ह्यनन्तके भेदे साधारण्यं निरूप्यते
ŚlōVā.APV.17cd: तस्मात्क्रियागुणाः के चिद्धेतवोऽनन्यवर्तिनः ||
ŚlōVā.APV.18ab: पुरुषत्वं नञा चैतद्ब्राह्मणेभ्यो निवर्तितम्
ŚlōVā.APV.18cd: चातुर्वर्ण्यप्रसक्तं सद्गम्यतेऽर्थादिभिर्यथा ||
ŚlōVā.APV.19ab: यद्यप्यवान्तरा नास्ति त्रिषु जातिर्व्यवस्थिता
ŚlōVā.APV.19cd: नञ्सामार्थ्यान्नरत्वं तु त्र्याधारं सम्प्रतीयते ||
ŚlōVā.APV.20ab: शब्दसामर्थ्यभेदेन वर्णेषु मतिभिन्नता
ŚlōVā.APV.20cd: पुंस्त्वे त्रिचतुराधारे पर्युदासस्वरूपतः ||
ŚlōVā.APV.21ab: दूरान्तिके क्षणे शक्तिर्गृध्रवायसचक्षुषोः
ŚlōVā.APV.21cd: यथा रूपे तथा पुंस्त्वे पुमब्राह्मणशब्दयोः ||
ŚlōVā.APV.22ab: ब्राह्मणव्यतिरिक्तार्थवृत्ति पुंस्त्वमितीदृशम्
ŚlōVā.APV.22cd: वाक्यं यत्र प्रवर्तेत तत्राब्राह्मणधीपदे ||
ŚlōVā.APV.23ab: पार्थिवत्वादिसामान्यमेवमेवाघटादिषु
ŚlōVā.APV.23cd: घटत्वादिविनिर्मुक्तं विषयः सम्प्रतीयते ||
ŚlōVā.APV.24ab: असाधारणभावाच्च नञा शब्दो विशेषितः
ŚlōVā.APV.24cd: तावन्मात्रेण रहिते सामान्ये व्यवतिष्ठते ||
ŚlōVā.APV.25ab: विशेषे प्रतिषिद्धे हि सामान्यं यदनन्तरम्
ŚlōVā.APV.25cd: सामान्याकाङ्क्षिणं शब्दं निरुणद्धि तदात्मनि ||
ŚlōVā.APV.26ab: प्रथमातिक्रमे तस्य कारणं नैव विद्यते
ŚlōVā.APV.26cd: ब्राह्मणत्वादतोऽपेतं नरत्वमवशिष्यते ||
ŚlōVā.APV.27ab: व्युदस्य ब्राह्मणत्वं च नञि जाते विशेषणे
ŚlōVā.APV.27cd: नरत्वोदसनं यत्तु कल्पेताश्रुतमेव तत् ||
ŚlōVā.APV.28ab: तस्माद्यस्यैव ते भेदा निषिद्ध्येरंस्तदर्थतः
ŚlōVā.APV.28cd: भेदान्तरस्थं सामान्यम्, लोकेऽप्येवं प्रतीयते ||
ŚlōVā.APV.29ab: प्रसङ्गिन्यां च तद्बुद्धौ निषेधोऽर्थादपीष्यते
ŚlōVā.APV.29cd: तन्मात्ररहिते चार्थे सादृश्यात्तन्मतिर्भवेत् ||
ŚlōVā.APV.30ab: सादृश्यमेव वा वाच्यमिष्टमब्राह्मणादिषु
ŚlōVā.APV.30cd: तच्चावयवसामान्याद्, विनाप्येतेन लक्ष्यते ||
ŚlōVā.APV.31ab: क्व चिद्विनापि सादृश्यात्साहचर्यादिहेतुका
ŚlōVā.APV.31cd: नञ्युक्तशब्दवृत्तिः स्याद्यथा वक्ष्यत्यनीक्षणे ||
ŚlōVā.APV.32ab: ईक्षणव्यतिरिक्ता हि क्रिया तत्राप्यपेक्षिता
ŚlōVā.APV.32cd: प्रत्यासत्तेर्न सङ्कल्पमतिक्रम्य प्रतीयते ||
ŚlōVā.APV.33ab: नामधात्वर्थयोगी च नैव नञ् प्रतिषेधकः
ŚlōVā.APV.33cd: वदतोऽब्राह्मणाधर्मावन्यमात्रविरोधिनौ ||
ŚlōVā.APV.34ab: यत्राप्याख्यातसम्बन्धात्प्रतिषेधः प्रतीयते
ŚlōVā.APV.34cd: तत्रौदासीन्यवस्त्वेव प्रतिपत्ताऽऽवलम्बते ||
ŚlōVā.APV.35ab: तस्माद्वस्तुन्यपोहाः स्युः, अपि चावस्तुकल्पने
ŚlōVā.APV.35cd: प्राग्न्त्येभ्यो विशेषेभ्यो न किञ् चिद्वस्तु लभ्यते ||
ŚlōVā.APV.36ab: न चान्त्यैर्व्यवहारोऽस्ति, शक्यं नैषां निरूपणम्
ŚlōVā.APV.36cd: अपोहशब्दवाच्याथ शून्यतान्यप्रकारिका ||
ŚlōVā.APV.37ab: तस्यां चाश्वादिबुद्धीनात्मांशग्रहणं भवेत्
ŚlōVā.APV.37cd: तत्रान्यापोहवाच्यत्वं मुधैवाभ्युपगम्यते ||
ŚlōVā.APV.38ab: सामान्यं वस्तुरूपं हि बुद्ध्याकारो भविष्यति
ŚlōVā.APV.38cd: शब्दार्थोऽर्थानपेक्षो हि वृथापोहः प्रकल्पितः ||
ŚlōVā.APV.39ab: वस्तुरूपा च सा बुद्धिः शब्दार्थेषूपजायते
ŚlōVā.APV.39cd: तेन वस्त्वेव कल्पेत वाच्यं बुद्ध्यनपोहकम् ||
ŚlōVā.APV.40ab: असत्यपि च बाह्येऽर्थे वाक्यार्थप्रतिभा तथा
ŚlōVā.APV.40cd: पदार्थेऽपि तथैव स्यात्किमपोहः प्रकल्प्यते ||
ŚlōVā.APV.41ab: बुद्ध्यन्तराद्व्यवच्छेदो न च बुद्धेः प्रतीयते
ŚlōVā.APV.41cd: स्वरूपोत्पादमात्राच्च नान्यमंशं बिभर्ति सा ||
ŚlōVā.APV.42ab: भिन्नसामान्यवचना विशेषवचनाश्च ये
ŚlōVā.APV.42cd: सर्वे भवेयुः पर्याया यद्यपोहस्य वाच्यता ||
ŚlōVā.APV.43ab: ननु भेदादपोहानां प्रसङ्गोऽयं न युज्यते
ŚlōVā.APV.43cd: सामान्यापोहक्.ल्प्त्या चेद्वस्तुमात्रे समं तव ||
ŚlōVā.APV.44ab: भिद्यन्ते मम वस्तुत्वात्सामान्यानि परस्परम्
ŚlōVā.APV.44cd: असङ्कीर्णस्वभावानि न चैकत्वं वितन्वते ||
ŚlōVā.APV.45ab: संसृष्टैकत्वनानात्वविकल्परहितात्मनाम्
ŚlōVā.APV.45cd: अवस्तुत्वादपोहानां त्व स्याद्भिन्नता कथम् ||
ŚlōVā.APV.46ab: यदि वा भिद्यमानत्वाद्वस्त्वसाधारणांशवत्
ŚlōVā.APV.46cd: अवस्तुत्वे त्वनानात्वात्पर्यायत्वान्न मुच्यते ||
ŚlōVā.APV.47ab: ननु चापोह्यभेदेन भेदोऽपोहस्य सेत्स्यति
ŚlōVā.APV.47cd: न विशेषः स्वतस्तस्य परतश्चौपचारिकः ||
ŚlōVā.APV.48ab: तेनैवाधारभेदेनाप्यस्य भेदो न युज्यते
ŚlōVā.APV.48cd: न हि सम्बन्धिभेदेन भेदो वस्तुन्यपीष्यते ||
ŚlōVā.APV.49ab: किमुतावस्त्वसंसृष्टमन्यतश्चानिवर्तितम्
ŚlōVā.APV.49cd: अनवाप्तविशेषांशं यत्किमप्यनिरूपितम् ||
ŚlōVā.APV.50ab: तस्माद्यथैव भेदेऽपि पिण्डानां नैव भिद्यते
ŚlōVā.APV.50cd: तथैवापोह्यभेदेऽपि नानेकोऽयं भविष्यति ||
ŚlōVā.APV.51ab: भेदे वा प्रतिपिण्डं स्यादगोऽपोहः, तथा सति
ŚlōVā.APV.51cd: सामान्यं शाबलेयादेरिति नेष्टं प्रसिध्यति ||
ŚlōVā.APV.52ab: संसर्गिणोऽपि चाधारा यं न भिन्दन्ति रूपतः
ŚlōVā.APV.52cd: अपोह्यैः स बहिर्भूतैर्भिद्येतेत्यतिकल्पना ||
ŚlōVā.APV.53ab: अगव्यश्वातिरेकः स्यादनश्वश्च गवाधिकः
ŚlōVā.APV.53cd: शेषं हस्त्याद्यपोह्यं तु द्वयोरपि न भिद्यते ||
ŚlōVā.APV.54ab: तत्रैकभेदाद्भेदोऽस्तु बह्वभेदादभिन्नता
ŚlōVā.APV.54cd: भूयसां स्यात्सधर्मत्वमित्यभेदः प्रसज्यते ||
ŚlōVā.APV.55ab: गौश्च हस्त्याद्यपोहेन नाश्वरूपाद्विशेष्यते
ŚlōVā.APV.55cd: करोति तदपोहं चेदैकरूप्यं विरुध्यते ||
ŚlōVā.APV.56ab: सर्वशब्देषु चैकैकमपोह्यमतिरिच्यते
ŚlōVā.APV.56cd: तत्रासाधारणत्वेन तन्मात्रापोह्यता भवेत् ||
ŚlōVā.APV.57ab: ततोऽश्वापोहरूपत्वात्सिंहादिः सर्व एव ते
ŚlōVā.APV.57cd: तन्निमित्तमगोऽपोहं बिभ्रदुच्येत गौरिति ||
ŚlōVā.APV.58ab: सर्वापोहो यदीष्येत, स वक्तव्यः कथं पुनः
ŚlōVā.APV.58cd: यदि प्रत्येकरूपेण नापोह्यानन्तता भवेत् ||
ŚlōVā.APV.59ab: भिन्नत्वाच्चाप्यपोह्यानां भिन्नोऽपोहः प्रसज्यते
ŚlōVā.APV.59cd: तत्रैकस्मिन्भवेत्पिण्डेऽनन्तजातिसमन्वयः ||
ŚlōVā.APV.60ab: ततो गौरिति सामान्यं वाच्यमेकं न सिध्यति
ŚlōVā.APV.60cd: जात्यन्तरमतिश्चैषु भवेज्जात्यन्तरेष्विव ||
ŚlōVā.APV.61ab: समुदायात्मना नापि भवेदेषामपोह्यता
ŚlōVā.APV.61cd: समुदायो हि नैकेन विना धर्मेण जायते ||
ŚlōVā.APV.62ab: नाप्येकदेशता तेषामस्ति नाप्येककालता
ŚlōVā.APV.62cd: व्यतिरिक्तश्च सङ्घातस्तेषां कश्चिन्न विद्यते ||
ŚlōVā.APV.63ab: यदि त्वव्यतिरिक्तः स्यादानन्यं तदवस्थितम्
ŚlōVā.APV.63cd: यदि सामान्यरूपेण तेऽपोह्यन्ते, न वस्तुता ||
ŚlōVā.APV.64ab: कथं वा वस्त्वपोह्येत, नाभावो भावमृच्छति
ŚlōVā.APV.64cd: अपोह्यमाने चाभावे भाव एवावशिष्यते ||
ŚlōVā.APV.65ab: अपोह्यभेदक्.ल्प्तिश्च नाभावाभेदतो भवेत्
ŚlōVā.APV.65cd: तद्भेदोऽपोहभेदाच्चेत्, प्राप्तमन्योन्यसंश्रयम् ||
ŚlōVā.APV.66ab: गोसामान्यस्य भिन्नत्वादगौरित्येष भिद्यते
ŚlōVā.APV.66cd: अगौरित्यस्य भेदेन गोसामान्यं च भिद्यते ||
ŚlōVā.APV.67ab: अगावोऽश्वादयश्च स्युस्तेऽप्यभावात्मकाः पुनः
ŚlōVā.APV.67cd: कर्काद्यपेक्षया तेऽपि तथेत्येवं न गम्यते ||
ŚlōVā.APV.68ab: किमपोह्यम्, क्व चापोहः गोपिण्डेष्वेवमेव च
ŚlōVā.APV.68cd: तत्र स्याद्द्वयमप्येतदन्त्येषु परमाणुषु ||
ŚlōVā.APV.69ab: न चान्त्येषु द्वयोरस्ति व्यवहारो भिदां प्रति
ŚlōVā.APV.69cd: गवाश्वपरमाणूनां विशेषश्च न विद्यते ||
ŚlōVā.APV.70ab: स्वरूपजातिसंस्थानपरिमाणादिलक्षणः
ŚlōVā.APV.70cd: किमपोह्यं क्व चापोहस्तत्रापि न विशिष्यते ||
ŚlōVā.APV.71ab: न चाप्रसिद्धसारूप्यानपोहविषयात्मना
ŚlōVā.APV.71cd: शक्तः कश्चिदपि ज्ञातुं गवादीनविशेषतः ||
ŚlōVā.APV.72ab: अपोह्यानपि चाश्वादीनेकधर्मान्वयादृते
ŚlōVā.APV.72cd: न निरूपयितुं शक्तिस्तत्रापोहो न सिद्ध्यति ||
ŚlōVā.APV.73ab: न चान्वयविनिर्मुक्ते प्रवृत्तिर्लिङ्गशब्दयोः
ŚlōVā.APV.73cd: ताभ्यां च न विनापोहो न चासाधारणेऽन्वयः ||
ŚlōVā.APV.74ab: अपोहश्चाप्यनिष्पन्नः साहचर्यं क्व दृश्यताम्
ŚlōVā.APV.74cd: तस्मिन्नदृश्यमाने च न तयोः स्यात्प्रमाणता ||
ŚlōVā.APV.75ab: न चादर्शनमात्रेण ताभ्यां प्रत्यायनं भवेत्
ŚlōVā.APV.75cd: सर्वत्रैव ह्यदृष्टत्वात्प्रत्याय्यं नावशिष्यते ||
ŚlōVā.APV.76ab: अथासत्यपि सारूप्ये स्यादपोहस्य कल्पना
ŚlōVā.APV.76cd: गवाश्वयोरयं कस्मादगोऽपोहो न कल्प्यते ||
ŚlōVā.APV.77ab: शाबलेयाच्च भिन्नत्वं बाहुलेयाश्वयोः समम्
ŚlōVā.APV.77cd: सामान्यं नान्यदिष्टं चेत्क्वागोऽपोहः प्रवर्तताम् ||
ŚlōVā.APV.78ab: इन्द्रियैर्नाप्यगोऽपोहः प्रथमं व्यवसीयते
ŚlōVā.APV.78cd: नान्यत्र शब्दवृत्तिश्च किं दृष्ट्वा स प्रयुज्यताम् ||
ŚlōVā.APV.79ab: पूर्वोक्तेन प्रबन्धेन नानुमाप्यत्र विद्यते
ŚlōVā.APV.79cd: सम्बन्धानुभावोऽप्यस्य तेन नैवोपपद्यते ||
ŚlōVā.APV.80ab: निवृत्तिवाचिनः शब्दा न प्रसिद्धाश्च यान्प्रति
ŚlōVā.APV.80cd: तेषामगोरसिद्धत्वान्न सामान्यनिराक्रिया ||
ŚlōVā.APV.81ab: अगोशब्दाभिधेयत्वं गम्यतां च कथं पुनः
ŚlōVā.APV.81cd: न दृष्टो यत्र गोशब्दः सम्बन्धानुभवक्षणे ||
ŚlōVā.APV.82ab: एकस्मात्तर्हि गोपिण्डाद्यदन्यत्सर्वमेव तत्
ŚlōVā.APV.82cd: भवेदपोह्यमित्येवं न सामान्यस्य वाच्यता ||
ŚlōVā.APV.83ab: सिद्धश्चागौरपोह्येत गोनिषेधात्मकश्च सः
ŚlōVā.APV.83cd: तत्र गौरेव वक्तव्यो नञा यः प्रतिषिध्यते ||
ŚlōVā.APV.84ab: स चेदगोनिवृत्त्यात्मा भवेदन्योन्यसंश्रयः
ŚlōVā.APV.84cd: सिद्धश्चेद्गौरपोह्यार्थं वृथापोहप्रकल्पना ||
ŚlōVā.APV.85ab: गव्यसिद्धे त्वगौर्नास्ति तदभावे च गौः कुतः
ŚlōVā.APV.85cd: नाधाराधेयवृत्त्यादिसम्बन्धश्चाप्यभावयोः ||
ŚlōVā.APV.86ab: न चासाधारणं वस्तु गम्यतेऽपोहवत्तया
ŚlōVā.APV.86cd: कथं वा परिकल्प्येत सम्बन्धो वस्त्ववस्तुनोः ||
ŚlōVā.APV.87ab: स्वरूपसत्त्वमात्रेण न च किञ् चिद्विशेषणम्
ŚlōVā.APV.87cd: स्वबुद्ध्या रज्यते येन विशेष्यं तद्विशेषणम् ||
ŚlōVā.APV.88ab: न चाप्यश्वादिशब्देभो जायतेऽपोहबोधनम्
ŚlōVā.APV.88cd: विशिष्टबुद्धिरिष्टेह न चाज्ञातविशेषणा ||
ŚlōVā.APV.89ab: न चान्यरूपमन्यादृक्कुर्याज्ज्ञानं विशेषणम्
ŚlōVā.APV.89cd: कथं चान्यादृशे ज्ञाते तदुच्येत विशेषणम् ||
ŚlōVā.APV.90ab: अथान्यथा विशेष्येऽपि स्याद्विशेषणकल्पना
ŚlōVā.APV.90cd: तथा सति हि यत्किञ्चित्प्रसज्येत विशेषणम् ||
ŚlōVā.APV.91ab: अभावरूपगम्ये च न विशेष्येऽस्ति वस्तुता
ŚlōVā.APV.91cd: विशेषितमपोहेन वस्तु वाच्यं न तेऽस्त्यतः ||
ŚlōVā.APV.92ab: यद्यप्यपोहनिर्मुक्ते न वृत्तिः शब्दलिङ्गयोः
ŚlōVā.APV.92cd: युक्ता तथापि बुद्धिस्तु ज्ञातुर्वस्त्ववलम्बते ||
ŚlōVā.APV.93ab: न चासाधारणं वस्तु बुद्धौ विपरिवर्त्तते
ŚlōVā.APV.93cd: न चापि निर्विकल्पत्वात्तस्य युक्ता विशेष्यता ||
ŚlōVā.APV.94ab: शब्देनागम्यमानं च विशेष्यमिति साहसम्
ŚlōVā.APV.94cd: तेन सामान्यमेष्टव्यं विषयो बुद्धिशब्दयोः ||
ŚlōVā.APV.95ab: यदा चाशब्दवाच्यत्वान्न व्यक्तीनामपोह्यता
ŚlōVā.APV.95cd: तदापोह्येत सामान्य्ं तस्यापोहाच्च वस्तुता ||
ŚlōVā.APV.96ab: नापोह्यत्वमभावानामभावाभाववर्जनात्
ŚlōVā.APV.96cd: व्यक्तोऽपोहान्तरेऽपोहस्तस्मात्सामान्यवस्तुनः ||
ŚlōVā.APV.97ab: अभावस्य च योऽभावः स चेत्तस्माद्विलक्षणः
ŚlōVā.APV.97cd: भाव एव भवेन्नो चेद्गौरगौस्ते प्रसज्यते ||
ŚlōVā.APV.98ab: यद्यप्यनेषु शब्देषु वस्तुनः स्यादपोह्यता
ŚlōVā.APV.98cd: सच्छब्दस्य त्वभावाख्यान्नापोह्यं भिन्नमिष्यते ||
ŚlōVā.APV.99ab: तत्रासतोऽपि भावत्वमितिक्लेशो महान्भवेत्
ŚlōVā.APV.99cd: तदसिद्धौ न सत्तास्ति न चासत्ता प्रसिध्यति ||
ŚlōVā.APV.100ab: न चापि वासनाभेदाद्भेदः सद्रूपतापि वा
ŚlōVā.APV.100cd: अपोहानां प्रकल्प्येत, न ह्यवस्तुनि वासना ||
ŚlōVā.APV.101ab: स्मृतिं मुक्त्वा न चास्त्यस्याः शक्तियोगः क्रियान्तरे
ŚlōVā.APV.101cd: तस्मान्नान्यादृशे सार्थे करोत्यन्यादृशीं मतिम् ||
ŚlōVā.APV.102ab: भवद्भिः शब्दभेदोऽपि तन्निमित्तो न लभ्यते
ŚlōVā.APV.102cd: न ह्यसाधारणः शब्दो वाचकः प्रागदृष्टितः ||
ŚlōVā.APV.103ab: भिन्नत्वाच्चापि नैवैका वासना तैः प्रकल्प्यते
ŚlōVā.APV.103cd: न चास्ति शब्दवस्त्वेकं वासनां यत्करिष्यति ||
ŚlōVā.APV.104ab: तत्र शब्दान्तरापोहे सामान्ये परिकल्पिते
ŚlōVā.APV.104cd: तथैवावस्तुरूपत्वाच्छब्दभेदो न कल्प्यते ||
ŚlōVā.APV.105ab: वाचकानां यथा चैवं वाच्यवाचकयोर्मिथः
ŚlōVā.APV.105cd: न चाप्यपोह्यभेदेन भेदोऽस्तीत्युपपादितम् ||
ŚlōVā.APV.106ab: नागृहीतश्च गमकः शब्दापोहः कथञ् चन
ŚlōVā.APV.106cd: प्रत्यक्षं न च तच्छक्तं न च स्तो लिङ्गवाचकौ ||
ŚlōVā.APV.107ab: यतः स्याद्ग्रहणं तस्य, लिङ्गादीनां च कल्पने
ŚlōVā.APV.107cd: न व्यवस्थेति वाच्यैवं विना प्रत्यक्षमूलतः ||
ŚlōVā.APV.108ab: न गम्यगमकत्वं स्यादवस्तुत्वादपोहयोः
ŚlōVā.APV.108cd: भवत्पक्षे, यथा लोके खपुष्पशशशृङ्गयोः ||
ŚlōVā.APV.109ab: वृष्टिमेघासतोर्दृष्ट्वा यद्यनैकान्तिकः वदेत्
ŚlōVā.APV.109cd: वस्त्वेवात्रापि मत्पक्षे भवत्पक्षेऽप्यदः कुतः ||
ŚlōVā.APV.110ab: विधिरूपश्च शब्दार्थो येन नाभ्युपगम्यते
ŚlōVā.APV.110cd: न भवेद्व्यतिरेकोऽपि तस्य तत्पूर्वको ह्यसौ ||
ŚlōVā.APV.111ab: निषेधद्वययोगित्वादसतो याप्यभावता
ŚlōVā.APV.111cd: सवस्तुके भवेत्सापि न तुच्छे बुद्ध्यसम्भवात् ||
ŚlōVā.APV.112ab: ननु युक्त्यानयैवायं वस्तुनापि न भिद्यते
ŚlōVā.APV.112cd: अपोहस्तेन दोषोऽत्र पूर्वोक्तो न भविष्यति ||
ŚlōVā.APV.113ab: सिद्धमेवं मदिष्टं स्यात्, नैवान्या गतिरस्ति हि
ŚlōVā.APV.113cd: अभावे वस्तुबुद्धिर्वा यद्वा वस्तुन्यभावधीः ||
ŚlōVā.APV.114ab: तत्राभावात्मकत्वे स्यान्निर्निमित्तैव वस्तुधीः
ŚlōVā.APV.114cd: वस्तुन्यभावबोधस्तु सिध्यत्यन्यमपेक्ष्य तु ||
ŚlōVā.APV.115ab: अपोहमात्रवाच्यत्वं यदि चाभ्युपगम्यते
ŚlōVā.APV.115cd: नीलोत्पलादिशब्देषु शबलार्थाभिधायिषु ||
ŚlōVā.APV.116ab: विशेषणविशेष्यत्वसामानाधिकरण्ययोः
ŚlōVā.APV.116cd: न सिद्धिः, न ह्यनीलत्वव्युदासेऽनुत्पलच्युतिः ||
ŚlōVā.APV.117ab: नापि तत्रेतरस्तस्मान्न विशेष्यविशेषणे
ŚlōVā.APV.117cd: शब्दयोर्नापि ते स्यातामभिधेयानपेक्षयोः ||
ŚlōVā.APV.118ab: सामानाधिकरण्यं च न भिन्नत्वादपोहयोः
ŚlōVā.APV.118cd: अर्थतश्चैतदिष्येत कीदृश्याधेयता तयोः ||
ŚlōVā.APV.119ab: न चासाधारणं वस्तु गम्यतेऽन्यच्च नास्ति ते
ŚlōVā.APV.119cd: अगम्यमानमैकार्थ्यं शब्दयोः क्वोपयुज्यते ||
ŚlōVā.APV.120ab: अथान्यापोहवद्वस्तु वाच्यमित्यभिधीयते
ŚlōVā.APV.120cd: तत्रापि परतन्त्रत्वाद्व्याप्तिः शब्देन दुर्बला ||
ŚlōVā.APV.121ab: खण्डे भिन्नव्यपोह्यत्वाद्यथैव मधुरादिभिः
ŚlōVā.APV.121cd: शुक्लादिव्याप्त्यभावेन नाक्षेपो न विशेषणम् ||
ŚlōVā.APV.122ab: तथैवासद्व्युदासांशावच्छिन्नार्थावधारणे
ŚlōVā.APV.122cd: नाघटादिनिवृत्त्यंशव्याप्तिः शब्दात्प्रतीयते ||
ŚlōVā.APV.123ab: व्याप्तिश्चेदर्थरूपेण सत्तयैवं हि सा भवेत्
ŚlōVā.APV.123cd: न घटत्वादिमानर्थः कश्चिन्न व्याप्यते तया ||
ŚlōVā.APV.124ab: न च वस्तुतया व्याप्तिस्तया शब्दस्य वार्यते
ŚlōVā.APV.124cd: प्रतीतिं प्रति तुल्यस्तु व्यापारो वस्त्ववस्तुनोः ||
ŚlōVā.APV.125ab: निर्भागोऽपि हि वस्त्वात्मा शब्दैर्भागेन गम्यते
ŚlōVā.APV.125cd: न हि सच्छब्दविज्ञानाद्घटाद्यर्थः प्रतीयते ||
ŚlōVā.APV.126ab: तेनानाक्षेपदोषोऽस्ति, भाक्तदोषश्च विद्यते
ŚlōVā.APV.126cd: विशेषणत्वान्मुख्यत्वमपोहस्य हि जातिवत् ||
ŚlōVā.APV.127ab: तस्मात्तद्वति गौणत्वान्नाभिधेयत्वसम्भवः
ŚlōVā.APV.127cd: अवस्तुत्वान्न मुख्यश्चेत्, न स्यादेवं विशेषणम् ||
ŚlōVā.APV.128ab: भेदाश्चापोहवन्तः स्युस्तेषां चावाच्यतोदिता
ŚlōVā.APV.128cd: आनन्त्यव्यभिचाराभ्याम्, अन्यो नास्ति त्वपोहवान् ||
ŚlōVā.APV.129ab: नापोहवत्त्वमन्यद्धि भेदापोहान्तरेऽस्ति ते
ŚlōVā.APV.129cd: तच्चापि कल्प्यमानं स्यादभावो भाव एव वा ||
ŚlōVā.APV.130ab: वस्तु चेज्जातिरेव स्यादवस्तुत्वेऽपि पूर्ववत्
ŚlōVā.APV.130cd: सम्बन्धो वैष कल्प्येत तस्य चेष्टा न वाच्यता ||
ŚlōVā.APV.131ab: न चैकोऽपोहवानर्थो वर्ततेऽर्थान्तरे क्व चित्
ŚlōVā.APV.131cd: तस्मादपि न सामान्यं वाच्यं न च विशेषणम् ||
ŚlōVā.APV.132ab: नात्मन्यविद्यमानत्वाद्विशेषोऽपोहसूचकः
ŚlōVā.APV.132cd: तस्मान्न तैर्विशेष्यत्वं प्रकृष्टत्वेन नीलवत् ||
ŚlōVā.APV.133ab: अर्थाक्षेपोऽपि नास्त्येव सन्देहाल्लिङ्गलिङ्गिवत्
ŚlōVā.APV.133cd: न सामान्यात्मनापोहस्तैर्विना न च सिद्ध्यति ||
ŚlōVā.APV.134ab: एवमेव त्वनाक्षेपः स्यादपोहेन वस्तुनः
ŚlōVā.APV.134cd: यतः शशविषाणेऽपि तदपोहस्य सम्भवः ||
ŚlōVā.APV.135ab: लिङ्गसंख्यादिसम्बन्धो न वापोहस्य विद्यते
ŚlōVā.APV.135cd: व्यक्तेरव्यपदेश्यत्वात्तद्द्वारेणापि नास्त्यसौ ||
ŚlōVā.APV.136ab: न ह्यसाधारणत्वेन सापोहेनापि गम्यते
ŚlōVā.APV.136cd: न चाप्यगम्यमानस्य वस्तुनः स्याद्विशेष्यता ||
ŚlōVā.APV.137ab: लिङ्गसंख्याद्यपोहानां नोपकारः स्वरूपतः
ŚlōVā.APV.137cd: वस्तुनश्चोपकार्यत्वं कथं शब्दैः प्रतीयते ||
ŚlōVā.APV.138ab: न विनानुपलब्ध्या च स्यादभावमतिः क्व चित्
ŚlōVā.APV.138cd: न चाभावप्रमेयत्वं गोत्वादेरिह गम्यते ||
ŚlōVā.APV.139ab: आख्यातेषु च नान्यस्य निवृत्तिः सम्प्रतीयते
ŚlōVā.APV.139cd: न पर्युदासरूपं हि निषेध्यं तत्र विद्यते ||
ŚlōVā.APV.140ab: न नेति ह्युच्यमानेऽपि निषेधस्य निषेधनम्
ŚlōVā.APV.140cd: पचतीत्यनिषिद्धं तु स्वरूपेणावतिष्ठते ||
ŚlōVā.APV.141ab: साध्यत्वप्रत्ययश्चात्र तथाभूतादिरूपणम्
ŚlōVā.APV.141cd: निष्पन्नत्वादपोहस्य निर्निमित्तं प्रसज्यते ||
ŚlōVā.APV.142ab: विध्यादावर्थराशौ च नान्यापोहनिदर्शनम्
ŚlōVā.APV.142cd: नञश्चापि नञा युक्तादपोहः कीदृशो भवेत् ||
ŚlōVā.APV.143ab: चादीनामपि नञ्योगो नैवास्तीत्यनपोहनम्
ŚlōVā.APV.143cd: वाक्यार्थोऽन्यनिवृत्तिश्च व्यपदेष्टुं न शक्यते ||
ŚlōVā.APV.144ab: अनन्यापोहशब्दादौ वाच्यं न च निरूप्यते
ŚlōVā.APV.144cd: प्रमेयज्ञेयशब्दादेरपोह्यं कुत एव तु ||
ŚlōVā.APV.145ab: अपोह्यकल्पनायां तु वरं वस्त्वेव कल्पितम्
ŚlōVā.APV.145cd: ज्ञानाकारनिषेधाच्च नान्तरार्थाभिधेयता ||
ŚlōVā.APV.146ab: न चाप्यपोह्यता, तस्मान्नापोहस्तेषु सिध्यति
ŚlōVā.APV.146cd: एवमित्यादिशब्दानां न वापोह्यं निरूप्यते ||
ŚlōVā.APV.147ab: विरोधित्वेन भेदानामपोहो यदि कल्प्यते
ŚlōVā.APV.147cd: विरोधोऽपोहतस्तत्र विरोधाच्चाप्यपोहनम् ||
ŚlōVā.APV.148ab: न सामान्यापहारित्वं विधिरूपेण तत्र ते
ŚlōVā.APV.148cd: पलशादीनपोह्यातो वृक्षं हरति शिंशपा ||
ŚlōVā.APV.149ab: सामान्याद्यनपोहश्च नाविरोधेन कल्प्यते
ŚlōVā.APV.149cd: न हि शब्दस्वरूपाणां स्याद्विरुद्धाविरुद्धता ||
ŚlōVā.APV.150ab: न च वस्तुस्वरूपेण तस्य शब्दैरसङ्गतेः
ŚlōVā.APV.150cd: प्राक् शब्दव्यापृतेर्नापि सापोहानां प्रतीयते ||
ŚlōVā.APV.151ab: अन्येनानवबुद्धेऽर्थे सदा शब्दः प्रवर्तते
ŚlōVā.APV.151cd: सामान्यात्मकता तस्य केन रूपेण गम्यते ||
ŚlōVā.APV.152ab: शब्दानुरूपतश्चेत्स्यादन्यापोहनिरूपणम्
ŚlōVā.APV.152cd: भिन्नत्वाद्वृक्षतर्वादेरपोहः केन वार्यते ||
ŚlōVā.APV.153ab: शब्दस्पृष्टेर्विनापोहो न च लिङ्गेन गम्यते
ŚlōVā.APV.153cd: न विरुद्धाविरुद्धत्वं तस्य लिङ्गाच्च सिध्यति ||
ŚlōVā.APV.154ab: अदृष्टत्वाद्व्युदासस्तु पुरस्तादेव वारितः
ŚlōVā.APV.154cd: सामान्यशब्दो भेदेन नेष्यते वाचकात्मना ||
ŚlōVā.APV.155ab: व्युदासस्तत्र दुर्वारः, कथञ् चिद्दृष्टता पुनः
ŚlōVā.APV.155cd: ब्राह्मणे क्षत्त्रियस्यापि पर्युदासः प्रसज्यते ||
ŚlōVā.APV.156ab: आकाङ्क्षणादथात्यागस्तुल्यो द्रव्यक्रियादिषु
ŚlōVā.APV.156cd: वृक्षेणातोऽनपोहः स्यात्तिष्ठत्यादेरसंशयम् ||
ŚlōVā.APV.157ab: पुरुषस्य तथा राज्ञो व्युदासे न विशेष्यता
ŚlōVā.APV.157cd: अव्युदासत्वपक्षे च स्यान्नीलोत्पलतुल्यता ||
ŚlōVā.APV.158ab: वृक्षत्वपार्थिवद्रव्यसज्ज्ञेयेषु यदुच्यते
ŚlōVā.APV.158cd: प्रातिलोम्यानुलोम्येन विधौ सर्वार्थबोधनम् ||
ŚlōVā.APV.159ab: तदयुक्तम्, न सर्वो हि शब्दः सर्वत्र दृश्यते
ŚlōVā.APV.159cd: देशाविभागतो वृत्तिर्नेत्रस्यापि रसादिषु ||
ŚlōVā.APV.160ab: ग्राहकत्वेन वृत्तिस्तु प्रतिजाति व्यवस्थिता
ŚlōVā.APV.160cd: चक्षुरादिवदेवात्र सङ्करो न भविष्यति ||
ŚlōVā.APV.161ab: निवृत्तचेष्टे शब्दे च व्याप्त्यव्याप्तिकृतं पुनः
ŚlōVā.APV.161cd: सत्त्वादेर्बोधकत्वं स्यादेकन्यूनातिरेकतः ||
ŚlōVā.APV.162ab: तवैव दोषः स्यादेष विशेषे यस्य वर्त्तते
ŚlōVā.APV.162cd: सामान्यशब्दः वाच्यानां भेदो नाप्यस्ति वस्तुतः ||
ŚlōVā.APV.163ab: अपि चैकत्वनित्यत्वप्रत्येकसमवायिताः
ŚlōVā.APV.163cd: निरुपाख्येष्वपोहेषु कुर्वतोऽसूत्रकः पटः ||
ŚlōVā.APV.164ab: तस्माद्येष्वेव शब्देषु नञ्योगस्तेषु केवलम्
ŚlōVā.APV.164cd: भवेदन्यनिवृत्त्यंशः स्वात्मैवान्यत्र गम्यते ||
ŚlōVā.APV.165ab: ज्ञेयार्थान्यानपोहत्वं प्रमाङ्गत्वात्त्वगादिवत्
ŚlōVā.APV.165cd: येनोक्तं तस्य नञ्युक्तैः शब्दैः स्याद्व्यभिचारिता ||
ŚlōVā.APV.166ab: पक्षीकुर्याद्यदा सर्वांस्तदाथावीतहेतुभिः
ŚlōVā.APV.166cd: अनैकान्तो विरोधश्च सर्वलोकप्रसिद्धितः ||
ŚlōVā.APV.167ab: नापोहत इतीदं च कारकत्वेन चेद्भवेत्
ŚlōVā.APV.167cd: केवलापोहबुद्धेर्वा ततः स्यात्सिद्धसाध्यता ||
ŚlōVā.APV.168ab: अथान्यापोहवत्यर्थे वृत्तिर्नास्तीति साध्यते
ŚlōVā.APV.168cd: ततः प्राक्पक्षबाधः स्याद्गोत्वेऽथाश्वाद्यभावतः ||
ŚlōVā.APV.169ab: साध्यहीनश्च दृष्टान्तश्चक्षुराद्यपि तस्य हि
ŚlōVā.APV.169cd: वर्त्ततेऽपोहवत्येव तं यद्यपि न बुध्यते ||
ŚlōVā.APV.170ab: अथान्यापोहनिर्भासा न बुद्धिः सिद्धसाधनम्
ŚlōVā.APV.170cd: अपोहरूपमप्येतद्वस्त्वित्येव हि गम्यते ||
ŚlōVā.APV.171ab: अथापोहनिमित्तास्य वृत्तिरर्थे निषिध्यते
ŚlōVā.APV.171cd: व्यतिरेकाङ्गतेष्टत्वात्पुनः प्राक्पक्षबाधनम् ||
ŚlōVā.APV.172ab: अनुमाने तथा चैतदित्यनैकान्तिको भवेत्
ŚlōVā.APV.172cd: सन्देहबाधजातेन प्रत्यक्षेणापि चेतसा ||
ŚlōVā.APV.173ab: विरुद्धता च हेतोः स्यात्, शब्दः श्रोत्रादिवद्यतः
ŚlōVā.APV.173cd: आत्मान्तः करणाकाशैः स्ववाचित्वं जहाति वाः ||
ŚlōVā.APV.174ab: विधिरूपप्रवृतीर्वा शब्दोऽपोहेन वर्त्तते
ŚlōVā.APV.174cd: अनुमानाङ्गभूतत्वाद्यथैव प्रतिषेधकः ||
ŚlōVā.APV.175ab: जातिं वा न ब्रवीत्येष व्यक्तिं वा तद्विशेषिताम्
ŚlōVā.APV.175cd: प्रमायामङ्गभूतत्वात्त्वक्श्रोत्रादि यथैव च ||
ŚlōVā.APV.176ab: एवं साधनमार्गेण वाच्यावाच्यनिरूपणा
ŚlōVā.APV.176cd: नावातिष्ठत इत्यत्र कथ्यते लोकवर्त्मना ||


---------------------------------------------------------------------
[औत्पत्तिकसूत्र वनवाद (वव्)]

ŚlōVā.VAV.1ab: सास्नादिभिर्विशिष्टत्वमाकृतेरुच्यते कथम्
ŚlōVā.VAV.1cd: यदावयविसम्बन्धि गोत्वं नावयवे स्थितम् ||
ŚlōVā.VAV.2ab: एकावयविसम्बन्धस्तेषां गोत्वेन विद्यते
ŚlōVā.VAV.2cd: तेनासाधारणत्वात्ते स्युर्गोत्वस्योपलक्षणम् ||
ŚlōVā.VAV.3ab: पिण्डे सत्तादिजातीनां बह्वीनां समवेतता
ŚlōVā.VAV.3cd: ताभ्यो विशिष्यते गोत्वं सास्नादिभिरसंशयम् ||
ŚlōVā.VAV.4ab: न चैते व्यञ्जकास्तस्य गुणवद्वा विशेषणम्
ŚlōVā.VAV.4cd: तथा हि नागृहीतेषु तेषु स्याद्गोत्वबोधनम् ||
ŚlōVā.VAV.5ab: तेषां च व्यञ्जकैः स्वैः स्यात्पुनर्ग्रहणकल्पना
ŚlōVā.VAV.5cd: तथा सत्यनवस्था स्यात्न स्याद्गोत्वावधारणम् ||
ŚlōVā.VAV.6ab: सर्वेषु च गृहीतेषु सास्नादिषु भवेन्मतिः
ŚlōVā.VAV.6cd: गोत्वे, न चैषु सर्वेषु युगपद्बुद्धिसम्भवः ||
ŚlōVā.VAV.7ab: तस्मात्सद्भावमात्रेण महत्त्वादौ यथैव धीः
ŚlōVā.VAV.7cd: क्रियतेऽवयवैः पिण्डे तथा जातिगुणादिषु ||
ŚlōVā.VAV.8ab: यद्येवमगृहीतेषु तेषु किं सा न जायते
ŚlōVā.VAV.8cd: तद्देशव्यतिरेकेण ग्राह्यं येन न विद्यते ||
ŚlōVā.VAV.9ab: गृह्यमाणे तु गोत्वादौ नान्तरीयकहेतुकः
ŚlōVā.VAV.9cd: सास्नादेः कस्य चिद्बोधस्तद्देशत्वेन जायते ||
ŚlōVā.VAV.10ab: तदनत्यन्तभेदाद्वा तद्विशिष्टेति कीर्त्यते
ŚlōVā.VAV.10cd: बाधः परानुमानस्य न प्रत्यक्षेति बोध्यते ||
ŚlōVā.VAV.11ab: परेषां साधनं ह्यत्र नाकृतिः पिण्डतः पृथक्
ŚlōVā.VAV.11cd: तद्धीहानावविज्ञानात्पङ्क्तियूथवनादिवत् ||
ŚlōVā.VAV.12ab: सर्वत्र लोकसिद्धत्वान्न वाच्यं साधनं स्वयम्
ŚlōVā.VAV.12cd: निषेधतां परेषां तु विरोधं लोकतो वदेत् ||
ŚlōVā.VAV.13ab: विसंवादो न दृश्येत यदि प्रत्यक्षताकृतेः
ŚlōVā.VAV.13cd: प्रमाणेऽपि विसंवादात्तार्किकेषु कुतो न्वियम् ||
ŚlōVā.VAV.14ab: रूपादावपि तेषां हि प्रत्यक्षत्वेन सम्मते
ŚlōVā.VAV.14cd: विवादः, नैव लोकस्तु जातौ विप्रतिपद्यते ||
ŚlōVā.VAV.15ab: व्यवहारा हि दृश्यन्ते सामान्यार्थनिबन्धनाः
ŚlōVā.VAV.15cd: दधितक्रादिदानादौ कौण्डिन्यब्राह्मणादिषु ||
ŚlōVā.VAV.16ab: आकृतिर्जातिरेवात्र संस्थानं न प्रकल्प्यते
ŚlōVā.VAV.16cd: न हि वाय्वग्निशब्दादौ किञ् चित्संस्थानमिष्यते ||
ŚlōVā.VAV.17ab: अन्यदन्यच्च संस्थानं प्रतिपिण्डं प्रतीयते
ŚlōVā.VAV.17cd: संयोगात्मकतायां तु विभागेषु विनश्यति ||
ŚlōVā.VAV.18ab: अथ संस्थानसामान्यम्, अश्वादावपि तत्समम्
ŚlōVā.VAV.18cd: न गोत्वेन विना ह्येतद्व्यवच्छिन्नं प्रतीयते ||
ŚlōVā.VAV.19ab: सर्वप्रतिकृतीनां च संस्थाने सत्यपीदृशे
ŚlōVā.VAV.19cd: न गोत्वादिमतिर्दृष्टा तस्माज्जातिः पृथक्ततः ||
ŚlōVā.VAV.20ab: रुचकादिषु सामान्यं रुचकत्वाद्युदाहृतम्
ŚlōVā.VAV.20cd: भिन्नेषु चैषु सामान्यं सुवर्णत्वं प्रतीयते ||
ŚlōVā.VAV.21ab: वर्धमानकभङ्गे च रुचकः क्रियते यदा
ŚlōVā.VAV.21cd: तदा पूर्वार्थिनः शोकः प्रीतिश्चाप्युत्तरार्थिनः ||
ŚlōVā.VAV.22ab: हेमार्थिनस्तु माध्यस्थं तस्माद्वस्तु त्रयात्मकम्
ŚlōVā.VAV.22cd: नोत्पादस्थितिभङ्गानामभावे स्यान्मतित्रयम् ||
ŚlōVā.VAV.23ab: न नाशेन विना शोको नोत्पादेन विना सुखम्
ŚlōVā.VAV.23cd: स्थित्या विना न माध्यस्थ्यम्, तेन सामान्यनित्यता ||
ŚlōVā.VAV.24ab: मुद्गमाषतिलादौ च यत्र भेदो न लक्ष्यते
ŚlōVā.VAV.24cd: तत्रैकबुद्धिनिर्ग्राह्या जातिरिन्द्रियगोचरः ||
ŚlōVā.VAV.25ab: आराद्दृष्टे च पुरुषे सन्देहो ब्राह्मणादिषु
ŚlōVā.VAV.25cd: न स्याद्यदि न गृह्येत सामान्यं चक्षुरादिना ||
ŚlōVā.VAV.26ab: तस्योपलक्षणं चापि क्व चित्केन चिदिष्यते
ŚlōVā.VAV.26cd: रूपादीनां विशेषेण देशकालाद्यपेक्षया ||
ŚlōVā.VAV.27ab: सुवर्णं भिद्यते रूपात्ताम्रत्वादेरसंशयम्
ŚlōVā.VAV.27cd: तैलाद्घृतं विलीनं च गन्धेन च रसेन च ||
ŚlōVā.VAV.28ab: भस्मप्रच्छादितो वह्निः स्पर्शनेनोपलभ्यते
ŚlōVā.VAV.28cd: अश्वत्वादौ च दूरस्थे निश्चयो जायते स्वनैः ||
ŚlōVā.VAV.29ab: संस्थानेन घटत्वादि ब्राह्मणत्वादि योनितः
ŚlōVā.VAV.29cd: क्व चिदाचारतश्चापि सम्यग्राजानुपालितात् ||
ŚlōVā.VAV.30ab: प्रत्येकसमवेतत्वं दृष्टत्वान्न विरोत्स्यते
ŚlōVā.VAV.30cd: तथा सत्यपि नानात्वं नैकबुद्धेर्भविष्यति ||
ŚlōVā.VAV.31ab: न हि सम्बन्धिभेदेन स्वरूपैकत्वबाधनम्
ŚlōVā.VAV.31cd: विभुत्वावयवाभावौ प्रतिपाद्यौ च शब्दवत् ||
ŚlōVā.VAV.32ab: यथा च व्यतिरेकैव दृश्यमाना पुनः पुनः
ŚlōVā.VAV.32cd: कालभेदेऽप्यभिन्नैव जातिर्भिन्नाश्रया सती ||
ŚlōVā.VAV.33ab: कार्त्स्यावयवशो वृत्तिः प्रष्टुं जातौ न युज्यते
ŚlōVā.VAV.33cd: न हि भेदविनिर्मुक्ते कार्त्स्न्यभागविकल्पनम् ||
ŚlōVā.VAV.34ab: तस्माद्व्यक्तिषु जातीनां वृत्तिरस्तीति गम्यते
ŚlōVā.VAV.34cd: विशेषावसराभावात्तन्मात्रैवावतिष्ठते ||
ŚlōVā.VAV.35ab: या चावयवशो वृत्तिः स्रक्सूत्रादिषु दृश्यते
ŚlōVā.VAV.35cd: भूतकण्ठगुणादेश्च प्रतिपिण्डं समाप्तितः ||
ŚlōVā.VAV.36ab: तत्रावयवयोगित्वमविभुत्वंच कारणम्
ŚlōVā.VAV.36cd: आकृतेस्तदभावेन न प्रसक्तमदो द्वयम् ||
ŚlōVā.VAV.37ab: न च द्वैविध्यमेवेति वृत्तेरस्ति नियामकम्
ŚlōVā.VAV.37cd: त्रिविधापि हि दृष्टत्वात्सम्भवेद्द्विविधा यथा ||
ŚlōVā.VAV.38ab: इतरत्र न दृष्टं चेत्स्रगादिष्वपि तत्समम्
ŚlōVā.VAV.38cd: नैव ह्यन्योन्यतुल्यत्वं तयोर्नाप्यनया सह ||
ŚlōVā.VAV.39ab: न ह्यन्यस्मिन्नदृष्टत्वाद्वह्नेरौष्ण्यं प्रणश्यति
ŚlōVā.VAV.39cd: न चानुमानगम्येयं वाञ्छेद्येन निदर्शनम् ||
ŚlōVā.VAV.40ab: स्वरूपतश्च दृष्टाया वृत्तेर्न पररूपतः
ŚlōVā.VAV.40cd: निराक्रियोपपद्येत तद्विशेषमपश्यताम् ||
ŚlōVā.VAV.41ab: अङ्गाङ्गासम्भवाच्चापि या प्रधाननिराक्रिया
ŚlōVā.VAV.41cd: साऽऽयुक्तैव, अनुमानेन प्रत्यक्षज्ञानबाधनात् ||
ŚlōVā.VAV.42ab: तस्मादसम्भवो यस्य तन्मात्रस्यैव बाधनम्
ŚlōVā.VAV.42cd: युक्तं न तावतान्योऽपि सम्भवन्बाधमर्हति ||
ŚlōVā.VAV.43ab: तेन वैशेषिकोक्तापि जातिः सर्वगता सती
ŚlōVā.VAV.43cd: व्यज्यते यत्र पिण्डेन वर्णवत्तत्र गृह्यते ||
ŚlōVā.VAV.44ab: तस्मात्पिण्डेषु गोबुद्धिरेकगोत्वनिबन्धना
ŚlōVā.VAV.44cd: गवाभासैकरूप्याभामेकगोपिण्डबुद्धिवत् ||
ŚlōVā.VAV.45ab: न शाबलेयाद्गोबुद्धिस्ततोऽन्यालम्बनापि वा
ŚlōVā.VAV.45cd: तदभावेऽपि सद्भावाद्घटे पार्थिवबुद्धिवत् ||
ŚlōVā.VAV.46ab: प्रत्येकसमवेतार्थविषया वापि गोमतिः
ŚlōVā.VAV.46cd: प्रत्येकं कृत्स्नबुद्धित्वात्प्रत्येकव्यक्तिबुद्धिवत् ||
ŚlōVā.VAV.47ab: प्रत्येकसमवेतापि जातिरेकैकबुद्धितः
ŚlōVā.VAV.47cd: नञ्युक्तेष्वपि वाक्येषु ब्रह्मणादिनिवर्तनम् ||
ŚlōVā.VAV.48ab: न च सादृश्यविषया गोधीस्ताद्रूप्यजन्मतः
ŚlōVā.VAV.48cd: प्रामाण्ये सति यद्वद्धि प्रत्यभिज्ञैकवस्तुनि ||
ŚlōVā.VAV.49ab: नैकरूपमतिर्गोत्वे मिथ्या वक्तुं च शक्यते
ŚlōVā.VAV.49cd: नात्र कारणदोषोऽस्ति बाधकप्रत्ययोऽपि वा ||
ŚlōVā.VAV.50ab: यदा व्यक्त्यतिरेकेण ग्राह्यत्वादन्यताकृतेः
ŚlōVā.VAV.50cd: वनवन्नास्त्यनैकान्तात्तत्रासम्बद्धता कथम् ||
ŚlōVā.VAV.51ab: साधनं चेन्मयोच्येत युज्येत व्यभिचारिता
ŚlōVā.VAV.51cd: दूषणत्वधिया त्वेतदसम्बद्धत्वमुच्यते ||
ŚlōVā.VAV.52ab: नास्तित्वहेतोरुक्तैषा प्रत्यक्षेण विरुद्धता
ŚlōVā.VAV.52cd: परस्य साधनं ह्यत्र यत्तत्पूर्वमुदाहृतम् ||
ŚlōVā.VAV.53ab: प्रत्यक्षाभासता चात्र नैवास्ति वनबुद्धिवत्
ŚlōVā.VAV.53cd: कस्य चिन्न हि मिथ्यात्वात्सर्वं मिथ्येत्यसङ्गतिः ||
ŚlōVā.VAV.54ab: यथा वनादिबुद्धीनां मिथ्यात्वान्न रसादिधीः
ŚlōVā.VAV.54cd: मिथ्यैवं जातिबुद्धिः स्याद्विशेषो वाभिधीयताम् ||
ŚlōVā.VAV.55ab: वृक्षेभ्यो व्यतिरेकेण वने यैकमतिर्भवेत्
ŚlōVā.VAV.55cd: दूरत्वदोषात्तत्र स्यादाकृतौ तु न विद्यते ||
ŚlōVā.VAV.56ab: सन्निकृष्टस्य वृक्षेषु बुद्ध्येकत्वं निवर्तते
ŚlōVā.VAV.56cd: केन चित्तु प्रकारेण जातिबुद्धिर्न नश्यति ||
ŚlōVā.VAV.57ab: यैकत्वधीर्विना शब्दात्सैवं तावन्निराकृता
ŚlōVā.VAV.57cd: वनशब्दानुरक्ता तु मध्यस्थस्यापि जायते ||
ŚlōVā.VAV.58ab: मिथ्यात्वकल्पना त्वस्याः प्रत्यक्षादेरसम्भवात्
ŚlōVā.VAV.58cd: जातिः सर्वप्रमाणैस्तु तद्रूपैवावगम्यते ||
ŚlōVā.VAV.59ab: प्रमाणान्तरदृष्टे च पदमर्थे प्रयुज्यते
ŚlōVā.VAV.59cd: तस्माद्दृष्टे प्रयुक्तस्य मिथ्यात्वं स्याद्वनादिषु ||
ŚlōVā.VAV.60ab: के चिन्नित्यं वनैकत्वं शब्दगम्यं समाश्रिताः
ŚlōVā.VAV.60cd: अन्यैः सङ्गत्यभावेऽपि सत्यं तत्स्याद्रसादिवत् ||
ŚlōVā.VAV.61ab: मिथ्यात्वं यदसङ्गत्या तदज्ञाने प्रसज्यते
ŚlōVā.VAV.61cd: ज्ञायमानस्य दोषस्तु न तु कश्चिदसङ्गतेः ||
ŚlōVā.VAV.62ab: प्रमाणान्तरगम्येऽर्थे पदं नित्यं प्रयुज्यते
ŚlōVā.VAV.62cd: धर्मोऽयं न च सर्वेषां पदानामभ्युपेयते ||
ŚlōVā.VAV.63ab: अस्त्येव सङ्गतिश्चात्र वृक्षा हि बहवो वनम्
ŚlōVā.VAV.63cd: ते प्रमाणान्ताज्ज्ञाताः संस्ह्या चैषान्यवस्तुनि ||
ŚlōVā.VAV.64ab: नानेकस्यैकशब्द्यं चेद्, एकशेषवदिष्यताम्
ŚlōVā.VAV.64cd: तत्र संख्याविवृद्धिश्चेद्, अस्तु तन्मात्रवर्जनम् ||
ŚlōVā.VAV.65ab: तस्मात्सामान्यदृष्टेन सिद्धैकत्वस्य सङ्गतिः
ŚlōVā.VAV.65cd: तेनान्यानवगम्यापि संख्या स्यात्सूर्ययानवत् ||
ŚlōVā.VAV.66ab: के चिद्बहुत्वसामान्यमाहुर्वृक्षस्थितं वनम्
ŚlōVā.VAV.66cd: तत्र चैकत्वमस्त्येव, वनत्वं वापि विद्यते ||
ŚlōVā.VAV.67ab: विनाप्येकाश्रयत्वेन यथैवावयवो तथा
ŚlōVā.VAV.67cd: असंयुक्तैरभिव्यक्तिर्दृष्टत्वान्न विरोत्स्यते ||
ŚlōVā.VAV.68ab: अन्यत्रापि च तद्बुद्धेः सामान्यं तदभविष्यति
ŚlōVā.VAV.68cd: यथा च भ्रमणत्वादिभङ्गिष्ववयवेष्वपि ||
ŚlōVā.VAV.69ab: व्यक्तं नानाश्रयत्वेऽपि गृह्यते वनता तथा
ŚlōVā.VAV.69cd: यद्वैककार्यहेतुत्वादेकगोशब्दवद्वनम् ||
ŚlōVā.VAV.70ab: नित्यं ये व्यस्तविज्ञाता वृक्षा नेष्टा हि ते वनम्
ŚlōVā.VAV.70cd: यद्वा लक्षणयैकत्वं देशकालक्रियादिभिः ||
ŚlōVā.VAV.71ab: द्रव्यैकत्वाद्विनापीष्टं पङ्क्तियूथवनादिषु
ŚlōVā.VAV.71cd: वृक्षाणां समुदाये च वनधीर्जायते यथा ||
ŚlōVā.VAV.72ab: नैवं गोसमुदायेऽपि गोत्वधीरुपजायते
ŚlōVā.VAV.72cd: यादृशी वृक्षधीस्तत्र गोत्वधीरपि तादृशी ||
ŚlōVā.VAV.73ab: वनवन्नापृथक्सिद्धेः समुदायत्वकल्पना
ŚlōVā.VAV.73cd: न च सास्नादिसङ्घातस्तद्बुद्ध्यालम्बनं भवेत् ||
ŚlōVā.VAV.74ab: क्षीणेषु पिण्डबुद्ध्यैषु तत्सामान्ये हि गोत्वधीः
ŚlōVā.VAV.74cd: तेनावयव्यभावेऽपि सामान्यं व्यतिरिच्यते ||
ŚlōVā.VAV.75ab: पूर्वोक्तादेव तु न्यायात्सिध्येदत्रावयव्यपि
ŚlōVā.VAV.75cd: तस्याप्यत्यन्तभिन्नत्वं न स्यादवयवैः सह ||
ŚlōVā.VAV.76ab: व्यक्तिभ्यो जातिवच्चैष न निष्कृष्टः प्रतीयते
ŚlōVā.VAV.76cd: कैश्चिदव्यतिरिक्तत्वं कैश्चिच्च व्यतिरिक्तता ||
ŚlōVā.VAV.77ab: दूषिता साधिता वापि न च तत्र बलाबलम्
ŚlōVā.VAV.77cd: कदा चिन्निश्चितं कैश्चित्तस्मान्मध्यस्थता वरम् ||
ŚlōVā.VAV.78ab: ततोऽन्यानन्यते नस्य स्तो न स्तश्चेति कीर्त्त्यते
ŚlōVā.VAV.78cd: तस्माच्चित्रवदेवास्य मृषा स्यादेकरूपता ||
ŚlōVā.VAV.79ab: वस्त्वनेकत्ववादाच्च न सन्दिन्धाप्रमाणता
ŚlōVā.VAV.79cd: ज्ञानं सन्दिह्यते यत्र तत्र न स्यात्प्रमाणता ||
ŚlōVā.VAV.80ab: इहानैकान्तिकं वस्त्वित्येवं ज्ञानं सुनिश्चितम्
ŚlōVā.VAV.80cd: निष्कृष्यावयवान्बुद्ध्या यावयव्यप्रतीतता ||
ŚlōVā.VAV.81ab: बुद्धिस्थत्वाद्विनाशस्य सौलूक्यस्यापि युज्यते
ŚlōVā.VAV.81cd: वृत्तिश्चावयवेष्वस्य व्यासज्यैव प्रतीयते ||
ŚlōVā.VAV.82ab: ततः कार्त्स्न्यादिसम्प्रश्नः प्रत्याख्येयोऽत्र जातिवत्
ŚlōVā.VAV.82cd: सास्नादिगुणहेतुश्चेन्नान्यस्मिन्गोत्वधीर्भवेत् ||
ŚlōVā.VAV.83ab: भिन्न एव हि सास्नादिः पिण्डात्पिण्डान्तरेयतः
ŚlōVā.VAV.83cd: न चावयवसामान्यं परेषामुपपद्यते ||
ŚlōVā.VAV.84ab: तस्मात्सास्नादितोऽन्येन गोत्वधीरुपजन्यते
ŚlōVā.VAV.84cd: वनान्तरेष या बुद्धिर्वनमित्युपजायते ||
ŚlōVā.VAV.85ab: तस्यास्तदेव वृक्षत्वं ग्राह्यं बह्वाश्रयं विदुः
ŚlōVā.VAV.85cd: एकत्वेऽप्याकृतेर्यद्वद्बहुत्वं व्यक्त्यपेक्षया ||
ŚlōVā.VAV.86ab: बहुत्वे हि तथा व्यक्तेरेकत्वं जात्यपेक्षया
ŚlōVā.VAV.86cd: एकानेकाभिधाने च शब्दा नियतशक्तयः ||
ŚlōVā.VAV.87ab: के चिद्व्यक्तिं त्वसंख्याकां गमयन्त्यम्बरादिषु
ŚlōVā.VAV.87cd: एको व्रीहिः सुनिष्पन्नः इति जातिं स्वसंख्यया ||
ŚlōVā.VAV.88ab: पत्नीसन्नहनादौ तु व्यक्तिमाकृतिसंख्यया
ŚlōVā.VAV.88cd: कपिञ्जलादिजातेस्तु प्रतीतिर्व्यक्तिसंख्यया ||
ŚlōVā.VAV.89ab: व्यक्तिजाती वदन्त्यन्ये द्रव्यावयवसंख्यया
ŚlōVā.VAV.89cd: अस्मानिति यथैकस्मिन्पाशानदितिरित्यपि ||
ŚlōVā.VAV.90ab: तत्र व्रीह्यादिशब्दानां संख्यायोगो यथारुचि
ŚlōVā.VAV.90cd: वनदारादिशब्दास्तु प्रवर्तन्ते व्यवस्थया ||
ŚlōVā.VAV.91ab: जङ्गमे स्थावरे चार्थे यथा यूथवनादयः
ŚlōVā.VAV.91cd: तत्र व्यक्तौ च जातौ च दारादिश्चेत्प्रयुज्यते ||
ŚlōVā.VAV.92ab: व्यक्तेरवयवानां च संख्यामादाय वर्तते
ŚlōVā.VAV.92cd: वनशब्दः पुनर्व्यक्तीर्जातिसंख्याविशेषिताः ||
ŚlōVā.VAV.93ab: बह्वीराहाथ वा जातिं बहुव्यक्तिसमाश्रयाम्
ŚlōVā.VAV.93cd: एवं पङ्क्त्यादिशब्दानां संयोगादि विशेषणम् ||
ŚlōVā.VAV.94ab: सर्वेषां किञ् चिदस्तीति न निरालम्बनैकधीः
ŚlōVā.VAV.94cd: तुल्यं प्रत्यक्षयाऽऽकृत्या वने यत्तदसद्यदि ||
ŚlōVā.VAV.95ab: वृक्षास्तत्र तया तुल्या इति शून्यत्ववादिता
ŚlōVā.VAV.95cd: प्रत्यक्षाभासगम्यत्वाद्वृक्षेभ्योऽन्यत्तु तद्वनम् ||
ŚlōVā.VAV.96ab: नाऽऽकृत्या सह तस्यास्ति स्पर्द्धा प्रत्यक्षगम्यया
ŚlōVā.VAV.96cd: अथाऽऽकृत्या वनं तुल्यं सद्भावेन प्रसज्यते
ŚlōVā.VAV.96cd: जातिपक्षविमोकेन वनसिद्धान्तदूषणम् ||
ŚlōVā.VAV.97ab: इति निगदितमेतल्लोकसिद्धैः पदार्थैर्व्यवहृतिरिह शास्त्रे न स्वतन्त्राभ्युपेतैः
ŚlōVā.VAV.97cd: भवति च जनदृष्ट्या जातिपङ्क्त्यादिभेदो यदि तु न घटतेऽसौ नैव बाधोऽस्ति कश्चित् ||


---------------------------------------------------------------------
[औत्पत्तिकसूत्र सम्बन्धाक्षेपपरिहार (सप्)]

ŚlōVā.SAP.1ab: भवेतां नाम शब्दार्थौ यावेतावुदितौ त्वया
ŚlōVā.SAP.1cd: यदर्थस्तु प्रयासोऽयं स सम्बन्धो निरूप्यताम् ||
ŚlōVā.SAP.2ab: पूर्वमेवोपदिष्टः सन्सम्बन्धः किन्तु पृच्छ्यते
ŚlōVā.SAP.2cd: स्वरूपाकथनाच्चैतदुत्तरं नोपपद्यते ||
ŚlōVā.SAP.3ab: किमौषधं ज्वरस्येति पृष्टो यदि वदेदिदम्
ŚlōVā.SAP.3cd: येनासौ नश्यतीत्येवं किं तेन कथितं भवेत् ||
ŚlōVā.SAP.4ab: तत्र के चिद्वन्त्येव पूर्वत्रापरितोषतः
ŚlōVā.SAP.4cd: प्रश्नः पुनरुपक्रान्तः सम्बन्धान्तरमिच्छता ||
ŚlōVā.SAP.5ab: यः संज्ञासंज्ञिसम्बन्धः प्रतीत्युत्तरो यतः
ŚlōVā.SAP.5cd: सा चान्यपूर्विका तस्मान्नास्य प्रत्यायनाङ्गता ||
ŚlōVā.SAP.6ab: अजानानोऽपि संज्ञात्वं सम्बन्धान्तरदर्शनात्
ŚlōVā.SAP.6cd: बुद्ध्यतेऽर्थं ततः पश्चात्कश्चित्संज्ञेति मन्यते ||
ŚlōVā.SAP.7ab: तमेवान्योऽविनाभावमत्र सम्बन्धमिच्छति
ŚlōVā.SAP.7cd: न हि तस्माद्विना शब्दे ज्ञाते स्यादर्थबोधनम् ||
ŚlōVā.SAP.8ab: तत्त्वयुक्तम्, न भाष्येऽस्ति तादृक्सम्बन्धकीर्तनम्
ŚlōVā.SAP.8cd: यदि ह्येतावतोच्येत किं नानुक्तः प्रतीयते ||
ŚlōVā.SAP.9ab: प्रयुक्तश्चाविनाभावसंज्ञा लोकात्तु गम्यते
ŚlōVā.SAP.9cd: संज्ञेत्यगम्यमानेऽपि गमकत्वं प्रतीयते ||
ŚlōVā.SAP.10ab: तस्मात्स एव शब्दार्थचिन्ताव्यवहितोऽधुना
ŚlōVā.SAP.10cd: नित्यानित्यविचारार्थं सम्बन्धः स्मार्यते पुनः ||
ŚlōVā.SAP.11ab: यच्छब्दे ज्ञात इत्येवं शक्तिरेवात्र कीर्त्यते
ŚlōVā.SAP.11cd: कर्तृत्वं करणत्वं वा यत्तस्यार्थाभिधां प्रति ||
ŚlōVā.SAP.12ab: स्वतो नैवास्ति शक्तत्वं वाच्यावाचकयोर्मिथः
ŚlōVā.SAP.12cd: प्रतीतिः समयात्पुंसां भवेदक्षिनिकोचवत् ||
ŚlōVā.SAP.13ab: समयः प्रतिमर्त्यं या प्रत्युच्चारणमेव वा
ŚlōVā.SAP.13cd: क्रियते जगदादौ वा सकृदेकेन केन चित् ||
ŚlōVā.SAP.14ab: प्रत्येकं वापि सम्बन्धो भिद्येतैकोऽथ वा भवेत्
ŚlōVā.SAP.14cd: एकत्वे कृतको न स्याद्, भिन्नश्चेद्भेदधीर्भवेत् ||
ŚlōVā.SAP.15ab: भिन्नत्वे प्रतिसम्बन्धं शक्तिः कल्प्याभिधा प्रति
ŚlōVā.SAP.15cd: एकस्मिन्ज्ञातशक्तौ वा नान्येनार्थमतिर्भवेत् ||
ŚlōVā.SAP.16ab: अथ यो यस्य पुंसः स्यात्स तेन प्रतिपद्यते
ŚlōVā.SAP.16cd: यस्यानेकेन सम्बन्धः कृतस्तस्य कथं भवेत् ||
ŚlōVā.SAP.17ab: एकार्थानां विकल्पश्चेत्, नेतरात्यन्तबाधनात्
ŚlōVā.SAP.17cd: समुच्चयोऽपि नैतेषां व्यवहारेऽवगम्यते ||
ŚlōVā.SAP.18ab: किञ् चिदेवैकमादाय व्यवहारो हि दृश्यते
ŚlōVā.SAP.18cd: बहुभिः कृतसम्बन्धे न चैको गमको भवेत् ||
ŚlōVā.SAP.19ab: शब्दार्थयोरभेदेऽपि पुम्बहुत्वेऽपि कर्तरि
ŚlōVā.SAP.19cd: नायं वेति मतिर्दृष्टा विकल्पोऽतो न युज्यते ||
ŚlōVā.SAP.20ab: गोशब्दे सकृदुक्ते च भिन्नेषु प्रतिपत्तृषु
ŚlōVā.SAP.20cd: विकल्प्यमाने सम्बन्धे कश्चिद्बुध्येत नेतरे ||
ŚlōVā.SAP.21ab: समुच्चयो नृभेदाच्चेत्, न, वक्त्रैक्यादसम्भवात्
ŚlōVā.SAP.21cd: वक्तृश्रोतृधियोर्भेदाद्व्यवहारश्च दुष्यति ||
ŚlōVā.SAP.22ab: वक्तुरन्यो हि सम्बन्धो बुद्धौ श्रोतुस्तथापरः
ŚlōVā.SAP.22cd: श्रोतुः कर्तुं च सम्बन्धं वक्ता कं प्रतिपद्यताम् ||
ŚlōVā.SAP.23ab: पूर्वदृष्टो हि यस्तेन श्रोतुर्नैव करोति तम्
ŚlōVā.SAP.23cd: यं करोति नवं सोऽपि न दृष्टः प्रतिपादकः ||
ŚlōVā.SAP.24ab: सर्वथा श्रोतृसिद्धिश्चेद्, असिद्धं नेतरो वदेत्
ŚlōVā.SAP.24cd: घटादावपि तुल्यं चेत्, न, सामान्यप्रसिद्धितः ||
ŚlōVā.SAP.25ab: यद्यपि ज्ञातसामर्थ्या व्यक्तिः कर्तुं न शक्यते
ŚlōVā.SAP.25cd: क्रियते या न तस्याश्च शक्तिः कार्येऽवधारिता ||
ŚlōVā.SAP.26ab: तथाप्याकृतितः सिद्धा शक्तिरुत्पादनादिषु
ŚlōVā.SAP.26cd: तस्या न चादिमत्तास्ति, सम्बन्धस्त्वादिमांस्तव ||
ŚlōVā.SAP.27ab: यदि तत्रापि सामान्यं नित्यमभ्युपगम्यते
ŚlōVā.SAP.27cd: तथाप्यस्मन्मतं सिद्धम्, न तु द्व्याकारसम्भवः ||
ŚlōVā.SAP.28ab: शक्तिरेव हि सम्बन्धो भेदश्चास्या न विद्यते
ŚlōVā.SAP.28cd: सा हि कार्यानुमेयत्वात्तद्भेदमनुवर्तते ||
ŚlōVā.SAP.29ab: अन्यथानुपपत्त्या च शक्तिसद्भावकल्पनम्
ŚlōVā.SAP.29cd: न चैकयैव सिद्धेऽर्थे बह्वीनां कल्पनेष्यते ||
ŚlōVā.SAP.30ab: सम्बन्धाख्यानकाले च गोशब्दादावुदीरिते
ŚlōVā.SAP.30cd: के चित्सम्बन्धबुद्ध्यार्थं बुद्ध्यन्ते नापरे तथा ||
ŚlōVā.SAP.31ab: तत्र सम्बन्धनास्तित्वे सर्वोऽर्थं नावधारयेत्
ŚlōVā.SAP.31cd: अस्तित्वे सर्वबोधश्चेत्, न कैश्चिदनुपग्रहात् ||
ŚlōVā.SAP.32ab: ज्ञापकत्वाद्धि सम्बन्धः स्वात्मज्ञानमपेक्षते
ŚlōVā.SAP.32cd: तेनासौ विद्यमानोऽपि नागृहीतः प्रकाशकः ||
ŚlōVā.SAP.33ab: विद्यमानस्य चार्थस्य दृष्टमग्रहणं क्व चित्
ŚlōVā.SAP.33cd: न त्वत्यन्तासतोऽस्तित्वं कांश्चित्प्रत्युपपद्यते ||
ŚlōVā.SAP.34ab: विरुद्धौ सदसद्भावौ न स्यातामेकवस्तुनि
ŚlōVā.SAP.34cd: ननु तुल्यं विरोधित्वं ज्ञाताज्ञातत्वयोरपि ||
ŚlōVā.SAP.35ab: ज्ञानं हि पुरुषाधारं तद्भेदान्न विरोत्स्यते
ŚlōVā.SAP.35cd: पुरुषान्तरसंस्थं च नाज्ञानं तेन बाध्यते ||
ŚlōVā.SAP.36ab: सम्बन्धाधारतायां च विरोधः सदसत्त्वयोः
ŚlōVā.SAP.36cd: प्रत्युक्तत्वाच्च भेदस्य तद्वशान्नाविरोधिता ||
ŚlōVā.SAP.37ab: अन्धानन्धसमीपस्थः शुक्लोऽन्धैर्नावगम्यते
ŚlōVā.SAP.37cd: गम्यते चेतरैस्तस्य सदसत्त्वेन तावता ||
ŚlōVā.SAP.38ab: शक्त्यशक्त्योर्नराणां तु भेदात्तत्राविरोधिता
ŚlōVā.SAP.38cd: न ह्यन्यो दर्शनस्यास्ति सम्बन्धाद्धेतुरत्र हि ||
ŚlōVā.SAP.39ab: एवमेवेन्द्रियैस्तुल्यं व्यवहारोपलम्भनम्
ŚlōVā.SAP.39cd: येषां स्यात्तेऽवभोत्स्यन्ते ततोऽर्थं नेतरेऽन्धवत् ||
ŚlōVā.SAP.40ab: आधानवत्सकृश्चैतत्तन्त्रेणोपकरिष्यति
ŚlōVā.SAP.40cd: स्मरणं भेत्स्यते चास्य वह्निप्रणयनादिवत् ||
ŚlōVā.SAP.41ab: सर्वेषामनभिज्ञानां पूर्वपूर्वप्रसिद्धितः
ŚlōVā.SAP.41cd: सिद्धः सम्बन्ध इत्येवं सम्बन्धादिर्न विद्यते ||
ŚlōVā.SAP.42ab: प्रत्युच्चारणनिर्वृत्तिर्भाष्य एव निराकृता
ŚlōVā.SAP.42cd: सर्गादौ च क्रिया नास्ति, तादृक्कालो हि नेष्यते ||
ŚlōVā.SAP.43ab: यदि त्वादौ जगत्सृष्ट्वा धर्माधर्मौ ससाधनौ
ŚlōVā.SAP.43cd: यथा शब्दार्थसम्बन्धान्वेदान्कश्चित्प्रवर्तयेत् ||
ŚlōVā.SAP.44ab: जगद्धिताय वेदस्य तथा किञ् चिन्न दुष्यति
ŚlōVā.SAP.44cd: सर्वज्ञवत्तु दुस्साधमित्यत्रैतन्न संश्रितम् ||
ŚlōVā.SAP.45ab: यदा सर्वमिदं नासीत्क्वावस्था तत्र गम्यताम्
ŚlōVā.SAP.45cd: प्रजापतेः क्व वा स्थानं किं रूपं च प्रतीयताम् ||
ŚlōVā.SAP.46ab: ज्ञाता च कस्तदा तस्य यो जनान्बोधयिष्यति
ŚlōVā.SAP.46cd: उपलब्धेर्विना चैतत्कथमध्यवसीयताम् ||
ŚlōVā.SAP.47ab: प्रवृत्तिः कथमाद्या च जगतः सम्प्रतीयते
ŚlōVā.SAP.47cd: शरीरादेर्विना चास्य कथमिच्छापि सर्जने ||
ŚlōVā.SAP.48ab: शरीराद्यथ तस्य स्यात्, तस्योत्पत्तिर्न तत्कृता
ŚlōVā.SAP.48cd: तद्वदन्यप्रसङ्गोऽपि, नित्यं यदि तदिष्यते ||
ŚlōVā.SAP.49ab: पृथिव्यादावनुत्पन्ने किम्मयं तत्पुनर्भवेत्
ŚlōVā.SAP.49cd: प्राणिनां प्रायदुःखा च सिसृक्षास्य न युज्यते ||
ŚlōVā.SAP.50ab: साधनं चास्य धर्मादि तदा किञ् चन्न विद्यते
ŚlōVā.SAP.50cd: न च निस्साधनः कर्ता कश्चित्सृजति किञ् चन ||
ŚlōVā.SAP.51ab: नाधारेण विना सृष्टिरूर्णनाभेरपीष्यते
ŚlōVā.SAP.51cd: प्राणिनां भक्षणाच्चापि तस्य लाला प्रवर्त्तते ||
ŚlōVā.SAP.52ab: अभावाच्चानुकम्प्यानां नानुकम्पास्य जायते
ŚlōVā.SAP.52cd: सृजेच्च शुभमेवैकमनुकम्पाप्रयोजितः ||
ŚlōVā.SAP.53ab: अथाशुभाद्विना सृष्टिः स्थितिर्वा नोपपद्यते
ŚlōVā.SAP.53cd: आत्माधीनाभ्युपाये हि भवेत्किं नाम दृष्करम् ||
ŚlōVā.SAP.54ab: तथा चापेक्षमाणस्य स्वातन्त्र्यं प्रतिहन्यते
ŚlōVā.SAP.54cd: जगच्चासृजतस्तस्य किं नामेष्टं न सिध्यति ||
ŚlōVā.SAP.55ab: प्रयोजनमनुद्दिश्य न मन्दोऽपि प्रवर्तते
ŚlōVā.SAP.55cd: एवमेव प्रवृत्तिश्चेच्चैतन्येनास्य किं भवेत् ||
ŚlōVā.SAP.56ab: क्रीडार्थायां प्रवृत्तौ च विहन्येत कृतार्थता
ŚlōVā.SAP.56cd: बहुव्यापारतायां च क्लेशो बहुतरो भवेत् ||
ŚlōVā.SAP.57ab: संहारेच्छापि चैतस्य भवेदप्रत्ययात्पुनः
ŚlōVā.SAP.57cd: न चकैश्चिदसौ ज्ञातुं कादा चिदपि शक्यते ||
ŚlōVā.SAP.58ab: स्वरूपेणोपलब्धेऽपि स्रष्टृत्वं नावगम्यते
ŚlōVā.SAP.58cd: सृष्ट्याद्याः प्रणिनो ये च बुध्यन्तां किं नु ते तदा ||
ŚlōVā.SAP.59ab: कुतो वयमिहोत्पन्नाः इति तावन्न जानते
ŚlōVā.SAP.59cd: प्रागवस्थां च जगतः स्रष्टृत्वं च प्रजापतेः ||
ŚlōVā.SAP.60ab: न च तद्वचनेनैषां प्रतिपत्तिः सुनिश्चिता
ŚlōVā.SAP.60cd: असृष्ट्वापि ह्यसौ ब्रूयादात्मैश्वर्यप्रकाशनात् ||
ŚlōVā.SAP.61ab: एवं वेदोऽपि तत्पूर्वस्तत्सद्भावादिबोधने
ŚlōVā.SAP.61cd: साशङ्को न प्रमाणं स्यात्, नित्यस्य व्यापृतिः कुतः ||
ŚlōVā.SAP.62ab: यदि प्रागप्यसौ तस्मादर्थादासीन्न तेन सः
ŚlōVā.SAP.62cd: सम्बद्ध इति तस्यान्यस्तदर्थोऽन्यप्ररोचना ||
ŚlōVā.SAP.63ab: स्तुतिवाक्यकृतश्चैष जनानां मतिविभ्रमः
ŚlōVā.SAP.63cd: पौर्वापर्यापरामृष्टः शब्दोऽन्यां कुरुते मतिम् ||
ŚlōVā.SAP.64ab: उपाख्यानादिरूपेण वृत्तिर्वेदवदेव नः
ŚlōVā.SAP.64cd: धर्मादौ भारतादीनां भ्रान्तिस्तेभ्योऽप्यतो भवेत् ||
ŚlōVā.SAP.65ab: आख्यानानुपयोगित्वात्तेषु सर्वेषु विद्यते
ŚlōVā.SAP.65cd: स्तुतिनिन्दाश्रयः कश्चिद्वेदस्तच्चोदितोऽपि वा ||
ŚlōVā.SAP.66ab: वेदस्यादिप्रवृत्तौ च नाकृतत्वमतिर्भवेत्
ŚlōVā.SAP.66cd: प्रलयेषु स्थितिश्चास्य साशङ्का स्यात्प्रजापतौ ||
ŚlōVā.SAP.67ab: कर्तृसर्गविनाशानामथानादित्वकल्पना
ŚlōVā.SAP.67cd: सैवं युक्तायथेदानीं भूतानां दृश्यते क्रमात् ||
ŚlōVā.SAP.68ab: प्रलयेऽपि प्रमाणं नः सर्वोच्छेदात्मके न हि
ŚlōVā.SAP.68cd: न च प्रयोजनं तेन स्यात्प्रजापतिकर्मणा ||
ŚlōVā.SAP.69ab: न च कर्मवतां युक्ता स्थितिस्तद्भोगवर्जिता
ŚlōVā.SAP.69cd: कर्मान्तरनिरुद्धं हि फलं न स्यात्क्रियान्तरात् ||
ŚlōVā.SAP.70ab: सर्वेषां तु फलापेतं न स्थानमुपपद्यते
ŚlōVā.SAP.70cd: न चाप्यनुपभोगोऽसौ कस्य चित्कर्मणः फलम् ||
ŚlōVā.SAP.71ab: अशेषकर्मनाशे वा पुनः सृष्टिर्न युज्यते
ŚlōVā.SAP.71cd: कर्माणां वाप्यभिव्यक्तौ किं निमित्तं तदा भवेत् ||
ŚlōVā.SAP.72ab: ईश्वरेच्छा यदीष्येत, सैव स्याल्लोककारणम्
ŚlōVā.SAP.72cd: ईश्वरेच्छावशित्वे हि निष्फला कर्मकल्पना ||
ŚlōVā.SAP.73ab: न चानिमित्तया युक्तमुत्पत्तुं हीश्वरेच्छया
ŚlōVā.SAP.73cd: यद्वा तस्या निमित्तं यत्तद्भूतानां भविष्यति ||
ŚlōVā.SAP.74ab: सन्निवेशविशिष्टानामुत्पत्तिं यो गृहादिवत्
ŚlōVā.SAP.74cd: साधयेच्चेतनाधिष्ठां देहानां तस्य चोत्तरम् ||
ŚlōVā.SAP.75ab: कस्य चिद्धेतुमात्रत्वं यद्यधिष्ठातृतेष्यते
ŚlōVā.SAP.75cd: कर्मभिः सर्वजीवानां तत्सिद्धेः सिद्धसाधनम् ||
ŚlōVā.SAP.76ab: इच्छापूर्वकपक्षेऽपि, तत्पूर्वत्वेन कर्मणाम्
ŚlōVā.SAP.76cd: इच्छानन्तरसिद्धिस्तु दृष्टान्तेऽपि न विद्यते ||
ŚlōVā.SAP.77ab: अनेकान्तश्च हेतुस्ते तच्छरीरादिना भवेत्
ŚlōVā.SAP.77cd: उत्पत्तिमांश्च तद्देहो देहत्वादस्मदादिवत् ||
ŚlōVā.SAP.78ab: अथ तस्याप्यधिष्ठानं तेनैवेत्यविपक्षता
ŚlōVā.SAP.78cd: अशरीरो ह्यधिष्ठाता नात्मा मुक्तात्मवद्भवेत् ||
ŚlōVā.SAP.79ab: कुम्भकाराद्यधिष्ठानं घटादौ यदि चेष्यते
ŚlōVā.SAP.79cd: नेश्वराधिष्ठितत्वं स्याद्, अस्ति चेत्साध्यहीनता ||
ŚlōVā.SAP.80ab: यथासिद्धे च दृष्टान्ते भवेद्धेतोर्विरुद्धता
ŚlōVā.SAP.80cd: अनीश्वरविनाश्यादिकर्तृमत्त्वं प्रसज्यते ||
ŚlōVā.SAP.81ab: कुलालवच्च नैतस्य व्यापारो यदि कल्पते
ŚlōVā.SAP.81cd: अचेतनः कथं भावस्तदिच्छामनुरुध्यते ||
ŚlōVā.SAP.82ab: तस्मान्न परमाण्वादेरारम्भः स्यात्तदिच्छया
ŚlōVā.SAP.82cd: पुरुषस्य च शुद्धस्य नाशुद्धा विकृतिर्भवेत् ||
ŚlōVā.SAP.83ab: स्वाधीनत्वाच्च धर्मादेस्तेन क्लेशो न युज्यते
ŚlōVā.SAP.83cd: तद्वशेन प्रवृत्तौ वा व्यतिरेकः प्रसज्यते ||
ŚlōVā.SAP.84ab: स्वयं च शुद्धरूपत्वादसत्त्वाच्चान्यवस्तुनः
ŚlōVā.SAP.84cd: स्वप्नादिवदविद्यायाः प्रवृत्तिस्तस्य किं कृता ||
ŚlōVā.SAP.85ab: अन्येनोपप्लवेऽभीष्टे द्वैतवादः प्रसज्यते
ŚlōVā.SAP.85cd: स्वाभाविकीमविद्यां तु नोच्छेत्तुं कश्चिदर्हति ||
ŚlōVā.SAP.86ab: विलक्षणोपपाते हि नश्येत्स्वाभाविकी क्व चित्
ŚlōVā.SAP.86cd: न त्वेकात्माभ्युपायानां हेतुरस्ति विलक्षणः ||
ŚlōVā.SAP.87ab: पुमानकर्ता येषां तु तेषामपि गुणैः क्रिया
ŚlōVā.SAP.87cd: कथमादौ भवेत्, तत्र कर्म तावन्न विद्यते ||
ŚlōVā.SAP.88ab: मिथ्याज्ञानं न त्रास्ति रागद्वेषादयोऽपि वा
ŚlōVā.SAP.88cd: मनोवृत्तिर् हि सर्वेषां न चोत्पन्नं तदा मनः ||
ŚlōVā.SAP.89ab: कर्मणां शक्त्यवस्थानां यैरुक्ता बन्धहेतुता
ŚlōVā.SAP.89cd: सा न युक्ता न कार्यं हि शक्तिस्थात्कारणाद्भवेत् ||
ŚlōVā.SAP.90ab: दधिशक्तिर्न हि क्षीरे दाधिकारम्भमर्हति
ŚlōVā.SAP.90cd: दध्यारम्भस्य सा हेतुस्ततोऽन्या दाधिकस्य तु ||
ŚlōVā.SAP.91ab: कारणाच्छक्त्यवस्थाच्च यदि कार्यं प्रजायते
ŚlōVā.SAP.91cd: बन्धः पुनः प्रसज्येत फले दत्तेऽपि कर्मणा ||
ŚlōVā.SAP.92ab: शक्त्यवस्थत्वमेवेष्टं विनाशेऽपि हि कर्मणाम्
ŚlōVā.SAP.92cd: प्राक्चापि शक्तिसद्भावादनुष्ठानं वृथा भवेत् ||
ŚlōVā.SAP.93ab: शक्त्यवस्थं च रागादि किं नेष्टं बन्धकारणम्
ŚlōVā.SAP.93cd: कर्मादत्तफलत्वाच्चेत्, नाव्यक्तिमपि तद्व्रजेत् ||
ŚlōVā.SAP.94ab: तच्छक्त्यप्रयोगित्वान्न ज्ञानं मोक्षकारणम्
ŚlōVā.SAP.94cd: कर्मशक्त्या न हि ज्ञानं विरोधमुपगच्छति ||
ŚlōVā.SAP.95ab: यद्यप्यज्ञानजन्यत्वं कर्मणामवगम्यते
ŚlōVā.SAP.95cd: रागादिवत्तथाप्येषां न ज्ञानेन निराक्रिया ||
ŚlōVā.SAP.96ab: कर्मक्षयो हि विज्ञानादित्येतच्चाप्रमाणवत्
ŚlōVā.SAP.96cd: फलस्याल्पस्य वा दानं राजपुत्रापराधवत् ||
ŚlōVā.SAP.97ab: अद्यत्वेऽपि हि शक्तिस्थं यदि स्यात्कर्मकारणम्
ŚlōVā.SAP.97cd: ततः प्रधानकालेऽपि युज्यते कारणाभिधा ||
ŚlōVā.SAP.98ab: मनोवृत्तिरिदानीं तु हेतुर्नास्ति च सा तदा
ŚlōVā.SAP.98cd: मनसां सङ्कराच्चापि तदा स्यात्कर्मसङ्करः ||
ŚlōVā.SAP.99ab: गस्मान्नैषोऽधिकाराख्यो बन्धहेतुः प्रकल्पते
ŚlōVā.SAP.99cd: योग्यत्वेऽप्यधिकाराख्ये विप्रयोगो न युज्यते ||
ŚlōVā.SAP.100ab: चैतन्यं योग्यता पुंसः प्रकृतेस्तदनात्मता
ŚlōVā.SAP.100cd: भोक्तृभोग्यत्वयोस्ते च न ताभ्यामपगच्छतः ||
ŚlōVā.SAP.101ab: उत्पत्तौ कर्मणां चेष्टमज्ञानं कारणं यदि
ŚlōVā.SAP.101cd: तन्नाशात्स्यादनुत्पत्तिस्तेषां न फलोअवर्जनम् ||
ŚlōVā.SAP.102ab: ज्ञानं मोक्षनिमित्तं च गम्यते नेन्द्रियादिना
ŚlōVā.SAP.102cd: न च साङ्ख्यादिविज्ञानान्मोक्षो वेदेन चोद्यते ||
ŚlōVā.SAP.103ab: आत्मा ज्ञातव्य इत्येतन्मोक्षार्थं न च चोदितम्
ŚlōVā.SAP.103cd: कर्मप्रवृत्तिहेतुत्वमात्मज्ञानस्य लक्ष्यते ||
ŚlōVā.SAP.104ab: विज्ञाते चास्य पारार्थ्ये यापि नाम फलश्रुतिः
ŚlōVā.SAP.104cd: सार्थवादो भवेदेव न स्वर्गादेः फलान्तरम् ||
ŚlōVā.SAP.105ab: सुखोपभोगरूपश्च यदि मोक्षः प्रकल्प्यते
ŚlōVā.SAP.105cd: स्वर्ग एव भवेदेष पर्यायेण, क्षयो च सः ||
ŚlōVā.SAP.106ab: न हि कारणवत्किञ् चिदक्षयित्वेन गम्यते
ŚlōVā.SAP.106cd: तस्मात्कर्मक्षयादेव हेत्वभावे न मुच्यते ||
ŚlōVā.SAP.107ab: न ह्यभावात्मकं मुक्त्वा मोक्षनित्यत्वकारणम्
ŚlōVā.SAP.107cd: न च क्रियायाः कस्याश्चिदभावः फलमिष्यते ||
ŚlōVā.SAP.108ab: तत्र ज्ञातात्मतत्त्वानां भोगात्पूर्वक्रियाक्षये
ŚlōVā.SAP.108cd: उत्तरप्रचयासत्त्वाद्देहो नोत्पद्यते पुनः ||
ŚlōVā.SAP.109ab: कर्मजन्योपभोगार्थं शरीरं न प्रवर्तते
ŚlōVā.SAP.109cd: तदभावे न कश्चिद्धि हेतुस्तत्रावतिष्ठते ||
ŚlōVā.SAP.110ab: मोक्षार्थी न प्रवर्तेत तत्र काम्यनिषिद्ध्योः
ŚlōVā.SAP.110cd: नित्यनैमित्तिके कुर्यात्प्रत्यवायजिहासया ||
ŚlōVā.SAP.111ab: प्रार्थ्यमानं फलं ज्ञातं न चानिच्छोर्भविष्यति
ŚlōVā.SAP.111cd: आत्मज्ञे चैतदस्तीति तज्ज्ञानमुपयुज्यते ||
ŚlōVā.SAP.112ab: सर्गप्रलयविज्ञानं समस्तजगदाश्रयम्
ŚlōVā.SAP.112cd: स्वशरीरविदां पुंसां नाधिक्येनोपयुज्यते ||
ŚlōVā.SAP.113ab: तस्मादद्यवदेवात्र सर्गप्रलयकल्पना
ŚlōVā.SAP.113cd: समस्तक्षयजन्मभ्यां न सिध्यत्यप्रमाणिका ||
ŚlōVā.SAP.114ab: सर्वज्ञवन्निषेध्या च स्रष्टुः सद्भावकल्पना
ŚlōVā.SAP.114cd: न च धर्मादृते तस्य भवेल्लोकाद्विशिष्ठता ||
ŚlōVā.SAP.115ab: न चाननुष्ठितो धर्मो नानुष्ठानमृते मतेः
ŚlōVā.SAP.115cd: न च वेदादृते सा स्याद्वेदो न च पदादिभिः ||
ŚlōVā.SAP.116ab: तस्मात्प्रागपि सर्वेऽमी स्रष्टुरासन्पदादयः
ŚlōVā.SAP.116cd: स्यात्तत्पूर्वकता चास्य चैतन्यादस्मदादिवत् ||
ŚlōVā.SAP.117ab: एवं ये युक्तिभिः प्राहुस्तेषां दुर्लभमुत्तरम्
ŚlōVā.SAP.117cd: अनेष्यो व्यवहारोऽयमनादिर्वेदवादिभिः ||
ŚlōVā.SAP.118ab: प्रत्यक्षादावुपक्षीणे योऽनुमानेन डित्थवत्
ŚlōVā.SAP.118cd: सम्बन्धित्वान्नियोक्तारं गवादावपि कल्पयेत् ||
ŚlōVā.SAP.119ab: गवादिशब्दसम्बन्धं सर्वोऽन्यस्मात्प्रपद्यते
ŚlōVā.SAP.119cd: मद्वत्तद्व्यवहारित्वात्तस्यैतत्प्रतिसाधनम् ||
ŚlōVā.SAP.120ab: देवदत्तादिशब्देऽपि प्रसक्तैवमनादिता
ŚlōVā.SAP.120cd: सम्बन्धस्य, बलीयस्त्वाद्दृष्टबाधान्निवर्तते ||
ŚlōVā.SAP.121ab: तत्रापि शक्तिनित्यत्वम्, नियोगस्य त्वनित्यता
ŚlōVā.SAP.121cd: तद्गताच्चाप्यनित्यत्वाच्छक्तौ भ्रान्तिः प्रवर्तते ||
ŚlōVā.SAP.122ab: गवादिषु तु न भ्रान्तिर्नियोगानादिता यतः
ŚlōVā.SAP.122cd: यो यो गृहीतः सर्वस्मात्पूर्वं सम्बन्धदर्शनात् ||
ŚlōVā.SAP.123ab: सिद्धः सम्बन्ध इत्येवं सम्बन्धादिर्न विद्यते
ŚlōVā.SAP.123cd: यदा चाप्तप्रणीतत्वाच्छब्दोऽर्थं प्रतिपादयेत् ||
ŚlōVā.SAP.124ab: न स्वशक्त्या तदाप्तत्वं मितौ न स्मर्यते कथम्
ŚlōVā.SAP.124cd: यथा बौद्धादयो यावद्बुद्धाद्युक्तं न जानते ||
ŚlōVā.SAP.125ab: न तावत्प्रतिपद्यन्ते बोधे वाक्येन सत्यपि
ŚlōVā.SAP.125cd: समये कथ्यमानेऽन्यैरस्मरन्तोऽपि पाणिनिम् ||
ŚlōVā.SAP.126ab: आदैचः प्रतिपद्यन्ते वृद्धिं कर्तुं स्मृतिर्वृथा
ŚlōVā.SAP.126cd: सूत्रस्थः पाणिनिस्तत्र स्वसंज्ञां प्रतिपादयेत् ||
ŚlōVā.SAP.127ab: गौः सास्नादिमतीत्येवं वाक्यं त्वत्र न विद्यते
ŚlōVā.SAP.127cd: असम्बन्धाच्च सर्वेषामेवं कर्तुमसम्भवः ||
ŚlōVā.SAP.128ab: तस्मान्न प्रतिपत्तिः स्यात्कथञ् चित्कर्तृवर्जिता
ŚlōVā.SAP.128cd: दृषार्थव्यवहारत्वाद्वृद्ध्यादौ सम्भवेदपि ||
ŚlōVā.SAP.129ab: धर्माय नियमोऽत्रापि न विना पाणिनेर्भवेत्
ŚlōVā.SAP.129cd: आकारानुगमो यो हि वृद्ध्या स्यादाश्वलायने ||
ŚlōVā.SAP.130ab: नासावपाणिनीयत्वे साधुरित्यवगम्यते
ŚlōVā.SAP.130cd: दृष्टे भवतु मा वा भूत्कर्तृसम्प्रतिपन्नता ||
ŚlōVā.SAP.131ab: वैदिदो व्यवहारस्तु न कर्तृस्मरणादृते
ŚlōVā.SAP.131cd: बुर्गेषु गवि गोशब्दप्रयोगो गम्यते कथम् ||
ŚlōVā.SAP.132ab: गत्वा चेत्केन चिद्दृष्टः सम्बन्द्धा किं न गच्छति
ŚlōVā.SAP.132cd: ईश्वरत्वादगतिश्चास्य न क्व चित्प्रतिबध्यते ||
ŚlōVā.SAP.133ab: बहूनां कार्यतश्चापि सङ्गानं केन वार्यते
ŚlōVā.SAP.133cd: एकत्र कथितं चापि लोकेनान्यत्र नीयते ||
ŚlōVā.SAP.134ab: वृद्ध्यादिव, अतो व्याख्या द्वितीयैवात्र शोभना
ŚlōVā.SAP.134cd: कांश्चित्प्रसिद्धसम्बन्धानभ्युपेत्य वदेद्यदि ||
ŚlōVā.SAP.135ab: सम्बन्धकरणम्, तत्र के सिद्धा इति दुर्वदम्
ŚlōVā.SAP.135cd: न तावदन्य एवासन् शब्दा इति हि युक्तिमत् ||
ŚlōVā.SAP.136ab: विशेषोऽद्यतनानां च गवादीनां न दृश्यते
ŚlōVā.SAP.136cd: शब्दार्थानादितां मुक्त्वा सम्बन्धानादिकारणम् ||
ŚlōVā.SAP.137ab: न स्यादन्यद्, अतो वेदे सम्बन्धादिर्न विद्यते
ŚlōVā.SAP.137cd: उपायरहितत्वेन सम्बन्धकरणानुमा ||
ŚlōVā.SAP.138ab: अनाख्यानानुमानं तु दृष्टेनैव विरुद्ध्यते
ŚlōVā.SAP.138cd: बुद्धानां दृश्यमाना च प्रतिपत्तिः पुनः पुनः ||
ŚlōVā.SAP.139ab: उपाय इति तद्धानिरसिद्धावगतिं प्रति
ŚlōVā.SAP.139cd: हस्तसंज्ञाद्युपायो हि सिद्धो नाद्यक्रियासु नः ||
ŚlōVā.SAP.140ab: न ह्यसौ ज्ञातसामर्थ्यो विनान्यैर्व्यवहर्तृभिः
ŚlōVā.SAP.140cd: शब्दवृद्धाभिधेयांश्च प्रत्यक्षेणात्र पश्यति ||
ŚlōVā.SAP.141ab: श्रोतुश्च प्रतिपन्नत्वमनुमानेन चेष्टया
ŚlōVā.SAP.141cd: अन्यथाऽऽनुपपत्त्या च बुद्ध्येच्छक्तिं द्वयाश्रिताम्
ŚlōVā.SAP.141cd: अर्थापत्त्यावबुद्ध्यन्ते सम्बन्धं त्रिप्रमाणकम् ||


---------------------------------------------------------------------
[औत्पत्तिकसूत्र चित्राक्षेपपरिहार (चप्)]

ŚlōVā.CAP.1ab: चित्रादिनिष्फलत्वेऽपि यदुक्तं साधनद्वयम्
ŚlōVā.CAP.1cd: तत्र हेतोरसिद्धत्वमानन्तर्यं ह्यचोदितम् ||
ŚlōVā.CAP.2ab: आनन्तर्यश्रुतिश्चात्र सामार्थ्यादपि नेष्यते
ŚlōVā.CAP.2cd: नाविशेषा फलोत्पत्तिः कर्मणा नोपपद्यते ||
ŚlōVā.CAP.3ab: कर्मणां चापि वैचित्र्याद्देशकालाद्यपेक्षणात्
ŚlōVā.CAP.3cd: कस्य चिच्चार्द्धभुक्तत्वात्कर्मान्यत्प्रतिबध्यते ||
ŚlōVā.CAP.4ab: तेनानन्तर्यनिष्पत्तिः फलस्येहाप्रमाणिका
ŚlōVā.CAP.4cd: प्रत्यक्षादिविसंवादो न शब्दे दोषमासजेत् ||
ŚlōVā.CAP.5ab: आनन्तर्यविसंवादो नाविशेषप्रवर्तिनीम्
ŚlōVā.CAP.5cd: चोदनां बाधितुं शक्तः स्फुटाद्विषयभेदतः ||
ŚlōVā.CAP.6ab: या तु मर्दनसाधर्म्यादानन्तर्याऽऽनुमा कृता
ŚlōVā.CAP.6cd: बाध्यतेऽनुपलब्ध्यासौ समानविषया यतः ||
ŚlōVā.CAP.7ab: दृष्टार्थस्यापि सेवादेरायातमपि सत्फलम्
ŚlōVā.CAP.7cd: उत्पद्यते चिरेणैव प्रतिबन्धेन केन चित् ||
ŚlōVā.CAP.8ab: उप्तमात्रे न हि व्रीहौ फलमुत्पद्यते क्व चित्
ŚlōVā.CAP.8cd: अथाङ्कुरोऽपि तत्र स्यात्, स्वर्गोऽप्यस्तीति गम्यताम् ||
ŚlōVā.CAP.9ab: स्थूलीभूतश्चिरेणैष भोग्यत्वं प्रतिपद्यते
ŚlōVā.CAP.9cd: सर्वस्योत्पद्यमानस्य क्रमः स्वाभाविकः स्थितः ||
ŚlōVā.CAP.10ab: अनन्तरफलत्वं तु चित्रादेर्यदि साध्यते
ŚlōVā.CAP.10cd: ततः स्यात्सिद्धसाध्यत्वमन्यदा न फलं भवेत् ||
ŚlōVā.CAP.11ab: व्यभिचाराच्च सेवादेः पश्वादेः साधनान्तरम्
ŚlōVā.CAP.11cd: किमप्यदृष्टमस्त्येव तत्रान्यन्निष्प्रमाणकम् ||
ŚlōVā.CAP.12ab: ईश्वरेच्छाधिकारादिशब्दलिङ्गादिवर्जनात्
ŚlōVā.CAP.12cd: कृतं कदा चिच्चित्रादिशब्देन त्ववगम्यते ||
ŚlōVā.CAP.13ab: निर्निमित्ता न चोत्पत्तिः, न हि सर्वाप्रमाणता
ŚlōVā.CAP.13cd: बोधयन्न च शब्दोऽत्र प्रामाण्यादतिवर्त्तते ||
ŚlōVā.CAP.14ab: येषां त्विह फलान्येव चित्रादीनीति कल्पना
ŚlōVā.CAP.14cd: निर्निमित्तं फलं तेषां स्यादिहाकृतकर्मणाम् ||
ŚlōVā.CAP.15ab: चित्रादीनां फलं तावत्क्षीणं तत्रैव जन्मनि
ŚlōVā.CAP.15cd: न च स्वर्गफलस्येह कश्चिदंशोऽनुवर्तते ||
ŚlōVā.CAP.16ab: नैव ह्यन्यफलं कर्म साधयेन्नः फलान्तरम्
ŚlōVā.CAP.16cd: गौतमीयेऽपि तच्छेषस्तस्माच्चित्राद्यपेक्षया ||
ŚlōVā.CAP.17ab: स्वाभाविकत्वे सिद्धे च कर्मानन्तरभाव्यपि
ŚlōVā.CAP.17cd: फलं क्रियानिमित्तत्वं न कथञ् चित्प्रपद्यते ||
ŚlōVā.CAP.18ab: तत्र म्लेच्छादिवत्सर्वे कर्माकृत्वापि वैदिकम्
ŚlōVā.CAP.18cd: पलं लभन्त इत्येवं नष्टा वेदप्रमाणता ||
ŚlōVā.CAP.19ab: अनन्तरं नियोगेन पश्वादि च भवेद्यदि
ŚlōVā.CAP.19cd: प्रत्यक्षफलतैव स्यात्त्रिवृत्पानविरेकवत् ||
ŚlōVā.CAP.20ab: जन्मान्तरानुभूतं च न स्मर्यत इतीदृशम्
ŚlōVā.CAP.20cd: न भाष्यं न च सूत्रं स्यादप्राप्ते शास्त्रमर्थवत् ||
ŚlōVā.CAP.21ab: तस्मात्कालाविशेषेण चोदनार्थो यथा स्थितः
ŚlōVā.CAP.21cd: स तथैवानुगन्तव्यो नाधिको निष्प्रमाणकः ||
ŚlōVā.CAP.22ab: सर्वेषां कर्मवैगुण्यात्फलाभावं वदन्ति ये
ŚlōVā.CAP.22cd: आनन्तर्यमुपेत्यैव ते स्वाभाविकवादिनः ||
ŚlōVā.CAP.23ab: स्वर्गस्यामुष्मिकत्वं तु षष्ठाद्ये स्थापयिष्यते
ŚlōVā.CAP.23cd: पश्वादेर्नियमाभावो योगसिद्धिरितीह तु ||
ŚlōVā.CAP.24ab: यदा कदा चिद्भवदेतदिष्यते फलं हि पश्वादि न साम्परायिकम्
ŚlōVā.CAP.24cd: तथा स्थितस्यैव हि तस्य साधनं विधीयते योऽपि भृशं त्वरान्वितः ||
ŚlōVā.CAP.25ab: साधारणं यत्तु पलं बहूनां स्वभावतस्तादृशं एव चेष्टम्
ŚlōVā.CAP.25cd: सर्वस्य वाऽऽसन्न तयैव काम्यं वृष्ट्यादि तच्चैहिकमेव युक्तम् ||
ŚlōVā.CAP.26ab: कमिपदमविशिष्टं यद्यपि श्रूयते वा भवति फलविशेषी नान्यथा काम्यते हि
ŚlōVā.CAP.26cd: फलति यदि नि सर्व तत्कदा चित्तदैव ध्रुवमपरमभुक्तं कर्म शास्त्रीयमास्ते ||


---------------------------------------------------------------------
[औत्पत्तिकसूत्र आत्मवाद (अत्व्)]

ŚlōVā.ATV.1ab: साक्षाद्यद्यपि सम्बन्धो नात्मनो यज्ञसाधनैः
ŚlōVā.ATV.1cd: तथापि लक्षणावृत्त्या शरीरद्वारको भवेत् ||
ŚlōVā.ATV.2ab: प्रत्यक्षत्वं च देहस्थं भाक्तमात्मनि कल्पितम्
ŚlōVā.ATV.2cd: आत्मनः स्वर्गयानं वा शरीरस्योपचर्य्यते ||
ŚlōVā.ATV.3ab: नैरात्म्येनात्र चाक्षिप्ताः सर्वा एव हि चोदनाः
ŚlōVā.ATV.3cd: साध्यसाधनसम्बन्धस्तदुक्तो न हि सिद्ध्यति ||
ŚlōVā.ATV.4ab: ता हि कर्तुः फलेनाहुः सम्बन्धं क्वापि जन्मनि
ŚlōVā.ATV.4cd: न च विज्ञानमात्रत्वे भोक्तृकर्तृत्वसम्भवः ||
ŚlōVā.ATV.5ab: शरीरविनिपाताच्च परं नान्यद्यदेष्यते
ŚlōVā.ATV.5cd: अदत्तफलैष्ट्यादौ तदा तद्वचनं मृषा ||
ŚlōVā.ATV.6ab: तस्माद्वेदप्रमाणार्थमात्मात्र प्रतिपाद्यते
ŚlōVā.ATV.6cd: यद्यपि प्रकृतं वाक्यं व्याख्यायेतार्थवादतः ||
ŚlōVā.ATV.7ab: शरीरेन्द्रियबुद्धिभ्यो व्यतिरिक्तत्व्मात्मनः
ŚlōVā.ATV.7cd: नित्यत्वं चेष्यते, शेषं शरीरादि विनश्यते ||
ŚlōVā.ATV.8ab: नित्यः कर्तृत्वभोक्तृत्वे प्रतिपन्नोऽपि सन्यदा
ŚlōVā.ATV.8cd: न कर्मफलसम्बन्धं भोगकालेऽवबुध्यते ||
ŚlōVā.ATV.9ab: मया यत्तु कृतं कर्म तस्येदं भुज्यते फलम्
ŚlōVā.ATV.9cd: शुभाशुभं मयैवेति तदा कोऽस्य रसो भवेत् ||
ŚlōVā.ATV.10ab: अप्रामृश्यमाने हि स्वकर्मप्रत्यये फले
ŚlōVā.ATV.10cd: न विशेषो भवेत्कश्चित्स्वपरात्मोपभोगयोः ||
ŚlōVā.ATV.11ab: कुर्वन्नप्यशुभं कर्म तेनैवं चिन्तयेन्नरः
ŚlōVā.ATV.11cd: न स्मरिष्यामि भोगेऽहमिति नैतद्विवर्जयेत् ||
ŚlōVā.ATV.12ab: तत्र नित्यत्वपक्षेऽपि कृतनाशाकृतागमौ
ŚlōVā.ATV.12cd: फलतस्तुल्यरूपौ चेद्वृथा तत्प्रतिपादनम् ||
ŚlōVā.ATV.13ab: नैष दोषः, न भोगे हि स्मृतिर्न उपयुज्यते
ŚlōVā.ATV.13cd: न प्रवृतिर्निवृत्तिर्वा भोगकाले स्मृतेर्भवेत् ||
ŚlōVā.ATV.14ab: तदङ्गं यः परामर्शस्तदस्तित्वं च मृग्यते
ŚlōVā.ATV.14cd: प्राक्प्रवृत्तेस्तु सोऽस्त्येव विदुषां शास्त्रतः स्फुटः ||
ŚlōVā.ATV.15ab: पश्चादपि च शास्त्रज्ञा विमृशन्त्येव के चन
ŚlōVā.ATV.15cd: तेषामेवाधिकारश्च मा भूदविदुषां तु सः ||
ŚlōVā.ATV.16ab: परामर्शश्च सर्वत्र नास्ति सर्वप्रमाणकः
ŚlōVā.ATV.16cd: न चान्येनापरामृष्टे स्यादन्यस्याप्रमाणता ||
ŚlōVā.ATV.17ab: नावबुध्येत यस्त्वेवं ममास्मात्कर्मणः फलम्
ŚlōVā.ATV.17cd: भविष्यतीत्यविद्वत्त्वाद्दैवादेवात्र न क्रिया ||
ŚlōVā.ATV.18ab: अपरामृश्यमानेऽपि स्वापकाले सुखाश्रये
ŚlōVā.ATV.18cd: सम्भोगे मृदुशय्यादौ प्राक्प्रवृत्तिश्च दृश्यते ||
ŚlōVā.ATV.19ab: भोगकालेऽनुसन्दध्यात्फलं यदि तु कश्चन
ŚlōVā.ATV.19cd: रथादिकर्मवद्यागे शास्त्रं स्यादप्रकल्पकम् ||
ŚlōVā.ATV.20ab: तव नित्यविभुत्वाभ्यामात्मानो निष्क्रिया यदि
ŚlōVā.ATV.20cd: सुखदुःखाविकार्याश्च कीदृशो कर्तृभोक्तृता ||
ŚlōVā.ATV.21ab: अथ कर्तृत्ववेलायां दुःखादेश्चापि जन्मनि
ŚlōVā.ATV.21cd: प्राग्रूपादन्यथात्वं स्यान्नित्यतास्य विरुध्यते ||
ŚlōVā.ATV.22ab: नानित्यशब्दवाच्यत्वमात्मनो विनिवार्यते
ŚlōVā.ATV.22cd: विक्रियामात्रवाचित्वे न ह्युच्छेदोऽस्य तावता ||
ŚlōVā.ATV.23ab: स्यातामत्यन्तनाशेऽस्य कृतनाशाकृतागमौ
ŚlōVā.ATV.23cd: न त्ववस्थान्तरप्राप्तौ लोके बालयुवादिवत् ||
ŚlōVā.ATV.24ab: अवस्थान्तरभाव्येतत्फलं मम शुभाशुभम्
ŚlōVā.ATV.24cd: इति ज्ञात्वानुतिष्ठंश्च विजहच्चेष्टते जनः ||
ŚlōVā.ATV.25ab: अनवस्थान्तरप्राप्तिर्दृश्यते न च कस्य चित्
ŚlōVā.ATV.25cd: अनुच्छेदात्तु नान्यत्वं भोक्तुर्लोकोऽवगच्छति ||
ŚlōVā.ATV.26ab: सुखदुःखाद्यवस्थाश्च गच्छन्नपि नरो मम
ŚlōVā.ATV.26cd: चैतन्यद्रव्यसत्तादिरूपं नैव विमुञ्चति ||
ŚlōVā.ATV.27ab: दुःखिनः सुख्यवस्थायां नश्येयुः सर्व एव ते
ŚlōVā.ATV.27cd: दुःखित्वं चानुवर्तेत विनाशे विक्रियात्मके ||
ŚlōVā.ATV.28ab: तस्मादुभयहानेन व्यावृत्त्यनुगमात्मकः
ŚlōVā.ATV.28cd: पुरुषोऽभ्युपगन्तव्यः कुण्डलादिषु स्वर्णत्वत् ||
ŚlōVā.ATV.29ab: न च कर्तृत्वभोक्तृत्वे पुंसोऽवस्थासमाश्रिते
ŚlōVā.ATV.29cd: तेनावस्थावतस्तत्त्वात्कर्त्तैवाप्नोति तत्फलम् ||
ŚlōVā.ATV.30ab: न चावस्थान्तरोत्पादे पूर्वात्यन्तं विनश्यति
ŚlōVā.ATV.30cd: उत्तरानुगुणत्वात्तु सामान्यात्मनि लीयते ||
ŚlōVā.ATV.31ab: स्वरूपेण ह्यवस्थानामन्योन्यस्य विरोधिता
ŚlōVā.ATV.31cd: अविरुद्धस्तु सर्वासु सामान्यात्मा प्रवर्तते ||
ŚlōVā.ATV.32ab: नैरात्म्यवादपक्षे तु पूर्वमेवावबुध्यते
ŚlōVā.ATV.32cd: मद्विनाशात्फलं नस्यान्मत्तोऽन्यस्याथ वा भवेत् ||
ŚlōVā.ATV.33ab: इति नैव प्रवृत्तिः स्यान्न च वेदप्रमाणता
ŚlōVā.ATV.33cd: जन्मानरेऽभ्युपेतेऽपि ज्ञानमात्रात्मवादिनाम् ||
ŚlōVā.ATV.34ab: ज्ञानानां क्षणिकत्वाद्धि कर्तृभोक्त्रन्यता भवेत्
ŚlōVā.ATV.34cd: निष्क्रियत्वाविभुत्वाभ्यां न च देहान्तराश्रितिः ||
ŚlōVā.ATV.35ab: कर्ता य एव सन्तानो ननु भोक्ता स एव नः
ŚlōVā.ATV.35cd: विज्ञानक्षणभेदस्तु त्वदवस्थान्तरैः समः ||
ŚlōVā.ATV.36ab: कर्तृत्वमेव दुःसाधं दीर्घकालेषु कर्मसु
ŚlōVā.ATV.36cd: सत्सु ज्ञानसहस्त्रेषु कुलकल्पोपमं हि तत् ||
ŚlōVā.ATV.37ab: व्यतिरिक्तो हि सन्तानो यदि नाभ्युपगम्यते
ŚlōVā.ATV.37cd: सन्तानिनामनित्यत्वात्कर्ता कश्चिन्न लभ्यते ||
ŚlōVā.ATV.38ab: भोक्तुरत्यन्तभेदाच्च प्रसज्येताकृतागमः
ŚlōVā.ATV.38cd: कृतनाशं तु न ब्रूमः कृतं नैव हि केन चित् ||
ŚlōVā.ATV.39ab: सन्तानानन्यतायां तु वाचोयुक्त्यन्तरेण ते
ŚlōVā.ATV.39cd: तत्र चोक्तम्, न चावस्तु सन्तानः कर्तृतां व्रजेत् ||
ŚlōVā.ATV.40ab: सन्तानक्षणिकत्वे च तदेव, अक्षणिकस्त्वथ
ŚlōVā.ATV.40cd: सिद्धान्तहानिः, एवं च सोऽपि द्रव्यान्तरं भवेत् ||
ŚlōVā.ATV.41ab: एका चाव्यतिरिक्ता च सन्तानिभ्योऽथ सन्ततिः
ŚlōVā.ATV.41cd: भेदाभेदौ प्रसङ्क्तव्यौ ग्राह्यग्राहकयोर्यथा ||
ŚlōVā.ATV.42ab: तस्मादत्यन्तभेदो वा कथञ् चिद्वापि भिन्नता
ŚlōVā.ATV.42cd: सन्तानस्येत्ययं चात्मा स्याद्वैशेषिकसांख्ययोः ||
ŚlōVā.ATV.43ab: सन्तानोऽयं स एवेति न त्वभेदाद्विना भवेत्
ŚlōVā.ATV.43cd: वायुदोपादिसन्ताने वायुत्वादिर्न भिद्यते ||
ŚlōVā.ATV.44ab: ज्ञानत्वेनाप्यभिन्नत्वं शून्यवादे निराकृतम्
ŚlōVā.ATV.44cd: तथैव कर्मभिर्वेष्टा फलार्थं चित्तवासना ||
ŚlōVā.ATV.45ab: न चात्र वासनाकालं किञ् चिच्चित्तमवस्थितम्
ŚlōVā.ATV.45cd: अवस्तुत्वाच्च सन्तानः कर्मभिनैव वास्यते ||
ŚlōVā.ATV.46ab: तत्पारम्पर्यजातेऽपि भुञ्जाने कर्मणः फलम्
ŚlōVā.ATV.46cd: तादात्म्येन विना स्पष्टौ कृतनाशाकृतागमौ ||
ŚlōVā.ATV.47ab: सन्तानान्तरजेभ्यश्च यो हेतुफलभावतः
ŚlōVā.ATV.47cd: विशेषः सोऽपि दुस्साधः, परिहारो न चानयोः ||
ŚlōVā.ATV.48ab: तस्मिन्नसत्यपि ब्रूयाः परिहारं त्वमन्यथा
ŚlōVā.ATV.48cd: समानपृथिवीवासज्ञानत्वाद्यविशेषतः ||
ŚlōVā.ATV.49ab: समान इति नाप्येतदेकत्वानुगमाद्विना
ŚlōVā.ATV.49cd: तेन यच्चित्तजं तस्य सन्तान इति वो मृषा ||
ŚlōVā.ATV.50ab: न हि यच्छब्दतच्छब्दौ वर्तेते भिन्नवस्तुनि
ŚlōVā.ATV.50cd: तेनैकात्मकतैष्टव्या तत्सन्तानात्मवादिभिः ||
ŚlōVā.ATV.51ab: नन्वन्यत्वं विदन्तोऽपि पुत्रादिफलसिद्धये
ŚlōVā.ATV.51cd: प्रवर्तन्ते यथा तद्वज्ज्ञानसन्तानिनोऽपि नह् ||
ŚlōVā.ATV.52ab: अन्यत्वे च समानेऽपि यथा वंशान्तरोद्भवाः
ŚlōVā.ATV.52cd: न लभन्ते फलं तद्वत्सन्तानान्तरजाः क्षणाः ||
ŚlōVā.ATV.53ab: न तावद्बुद्धिरत्रैवम्, अपि चात्मफलेच्छया
ŚlōVā.ATV.53cd: पुत्रादिभरणे वृत्तिः स्यात्तदप्यत्र नास्ति ते ||
ŚlōVā.ATV.54ab: फलान्तरमनुद्दिश्य न च पुत्रादि बिभ्रति
ŚlōVā.ATV.54cd: विनष्टस्य तु नात्मीयसन्तानभरणात्फलम् ||
ŚlōVā.ATV.55ab: यस्त्वनेनैव मार्गेण फलान्तरमपीच्छति
ŚlōVā.ATV.55cd: स्वसन्तान्यन्तरैर्भोग्यं तत्सन्तानान्युपकारकम् ||
ŚlōVā.ATV.56ab: अनवस्थेदृशी तस्य स्वोपभोगादृते भवेत्
ŚlōVā.ATV.56cd: नैव ह्यन्योऽपि सन्तानी कश्चित्तस्यात्मवन्मतः ||
ŚlōVā.ATV.57ab: यावद्यावच्च दूरस्थे सन्तानिनि फलं भवेत्
ŚlōVā.ATV.57cd: तावत्तावच्च तन्नश्येत्सुतरां विप्रकर्षतः ||
ŚlōVā.ATV.58ab: भरणं यदपत्यानां तिर्यगादिषु दृश्यते
ŚlōVā.ATV.58cd: अज्ञानं शरणं तत्र प्राज्ञानां तु न युज्यते ||
ŚlōVā.ATV.59ab: देहान्तरे च बुद्धीनां सञ्चारो नोपपद्यते
ŚlōVā.ATV.59cd: पूर्वदेहाद्बहिर्भावो न च तासां प्रतीयते ||
ŚlōVā.ATV.60ab: वायुना प्रेर्यमाणं हि ज्वालाद्यन्यत्र सञ्चरेत्
ŚlōVā.ATV.60cd: बुद्धेः कारणदेशात्तु प्रेरणं नास्ति केन चित् ||
ŚlōVā.ATV.61ab: अमूर्तत्वात्स्वयं नासावुत्प्लुत्याऽऽन्यत्र गच्छति
ŚlōVā.ATV.61cd: जीवद्देहेऽपि तेनास्या गमनं नोपपद्यते ||
ŚlōVā.ATV.62ab: अन्तराभवदेहस्तु निषिद्धो विन्ध्यवासिना
ŚlōVā.ATV.62cd: तदस्तित्वे प्रमाणं हि न किञ् चिदवगम्यते ||
ŚlōVā.ATV.63ab: सहसा जायते तच्च सहसैव विनश्यति
ŚlōVā.ATV.63cd: सूक्ष्मरूपादियुक्तं चेत्युत्प्रेक्षामात्रमेव तत् ||
ŚlōVā.ATV.64ab: सत्यपि ज्ञानसञ्चारस्तत्र स्यान्निष्प्रमाणकः
ŚlōVā.ATV.64cd: तेन चान्यशरीरेषु पुनर्निक्षेपकल्पना ||
ŚlōVā.ATV.65ab: कललादिषु विज्ञानमस्तीत्येतच्च साहसम्
ŚlōVā.ATV.65cd: असञ्जातेन्द्रियत्वाद्धि न तत्रार्थोऽवगम्यते ||
ŚlōVā.ATV.66ab: न चार्थावगतेरन्यद्रूपं ज्ञानस्य युज्यते
ŚlōVā.ATV.66cd: मूर्च्छादावपि तेनास्य सद्भावो नोपपद्यते ||
ŚlōVā.ATV.67ab: न चापि शक्तिरूपेण तदा धीरवतिष्ठते
ŚlōVā.ATV.67cd: निराश्रयत्वाच्छक्तीनां स्थितिर्न ह्यवकल्पते ||
ŚlōVā.ATV.68ab: यदि भूतेन्द्रियाधारा ज्ञानशक्तिर्भवेत्ततः
ŚlōVā.ATV.68cd: तच्चैतन्यं प्रसज्येत न च जन्मान्तरं भवेत् ||
ŚlōVā.ATV.69ab: परिणामविवेकाद्यैः शक्त्यभिव्यक्त्यनुग्रहात्
ŚlōVā.ATV.69cd: तेभ्य एव भवेद्बुद्धिर्न बुद्ध्यन्तरपूर्विका ||
ŚlōVā.ATV.70ab: तथैवोत्तरकालेऽपि पूर्वबुद्धेर्यदुच्यते
ŚlōVā.ATV.70cd: बुद्ध्यन्तरप्रसूतत्वं दृष्टान्तोऽत्र न विद्यते ||
ŚlōVā.ATV.71ab: अथाधारविनिर्मुक्ता शक्तिः स्यात्कललादिषु
ŚlōVā.ATV.71cd: पश्चाद्विज्ञानसिद्ध्यर्थमात्मा शक्त्यभिधो भवेत् ||
ŚlōVā.ATV.72ab: शक्त्याधारप्रक्.ल्प्तौ वा नात्मनोऽन्यः प्रकल्प्यते
ŚlōVā.ATV.72cd: ज्वालाबुद्बुदवद्वृत्तिर्न चाधाराद्धियाम् ||
ŚlōVā.ATV.73ab: ज्ञानशक्तिस्वभावोऽतो नित्यः सर्वगतः पुमान्
ŚlōVā.ATV.73cd: देहान्तरक्षमः कल्प्यः सोऽगच्छन्नेव योक्ष्यते ||
ŚlōVā.ATV.74ab: यजमानत्वमप्यात्मा सक्रियत्वात्प्रपद्यते
ŚlōVā.ATV.74cd: न परिस्पन्द एवैकः क्रिया नः कणभोजिवत् ||
ŚlōVā.ATV.75ab: न च स्वसमवेतैव कर्तृभिः क्रियते क्रिया
ŚlōVā.ATV.75cd: क्रिया धात्वर्थमात्रं स्यादन्याधारेऽपि कर्तृता ||
ŚlōVā.ATV.76ab: सत्ताज्ञानादिरूपाणां कर्ता तावत्स्वयं पुमान्
ŚlōVā.ATV.76cd: योऽपि भूतपरिस्पन्दस्तत्राधिष्टानतो भवेत् ||
ŚlōVā.ATV.77ab: तदुद्देशप्रवृत्तेश्च या या देहेन्द्रियैः क्रिया
ŚlōVā.ATV.77cd: क्रियते पुरुषेणैव सा सा सर्वा कृतोच्यते ||
ŚlōVā.ATV.78ab: नैव ह्येषां प्रवृत्तिः स्यात्पुरुषेणापरिग्रहे
ŚlōVā.ATV.78cd: अस्वातन्त्र्यादतो नैषां परिस्पन्देऽपि कर्तृता ||
ŚlōVā.ATV.79ab: तत्कर्मोपार्जितैश्चेतैः क्रियमाणेषु कर्मसु
ŚlōVā.ATV.79cd: कर्तृता यजमानानामृत्विक्परशुकर्मवत् ||
ŚlōVā.ATV.80ab: यथा परिक्रयाम्नानादृत्विग्द्वारा क्रियेष्यते
ŚlōVā.ATV.80cd: गमनादिविधेस्तद्वद्भूतद्वारत्वमाश्रितम् ||
ŚlōVā.ATV.81ab: क्रयो यथात्मनो नास्ति गमनादि तथैव हि
ŚlōVā.ATV.81cd: विधीयते च तेनात्र परद्वारास्य कर्तृता ||
ŚlōVā.ATV.82ab: यथा वा देवदत्तस्य च्छेदने काष्ठसंश्रिते
ŚlōVā.ATV.82cd: कर्तृत्वमेवं पुंसः स्याच्छरीरगमनादिषु ||
ŚlōVā.ATV.83ab: व्यापारान्तरतस्तत्र कर्तृत्वं चेदिहापि नः
ŚlōVā.ATV.83cd: सङ्कल्पसत्त्ववत्त्वाभ्यां पुमानिष्टः प्रयोजकः ||
ŚlōVā.ATV.84ab: साधारण्येन कर्तृत्वं सत्त्ववत्त्वेन कर्मसु
ŚlōVā.ATV.84cd: सङ्कल्पनैः पुनर्भेदात्प्रतिकर्मास्य कर्तृता ||
ŚlōVā.ATV.85ab: न च सर्वत्र तुल्यत्वं स्यात्प्रयोजककर्मणाम्
ŚlōVā.ATV.85cd: चलनेन ह्यसिं योद्धा प्रयुङ्क्ते च्छेदनं प्रति ||
ŚlōVā.ATV.86ab: सेनापतिस्तु वाचैव भृत्यानां विनियोजकः
ŚlōVā.ATV.86cd: राजा सन्निधिमात्रेण विनियुङ्क्ते कदा चन ||
ŚlōVā.ATV.87ab: तस्मादचलतोऽपि स्याच्चलने कर्तृतात्मनः
ŚlōVā.ATV.87cd: यथैवाभिद्यमानस्य देवदत्तस्य भेत्तृता ||
ŚlōVā.ATV.88ab: कर्मान्तरैर्यदादानं स्वव्यापारः स एव वा
ŚlōVā.ATV.88cd: भूतक्रियासु पुंसः स्यात्, तानि भूतान्तरैः पुनः ||
ŚlōVā.ATV.89ab: तानि भूतान्तरेभ्यश्चेत्येवमादिर्न विद्यते
ŚlōVā.ATV.89cd: कर्मक्षयात्त्वनात्मीयैः कृतं कर्म न लिम्पति ||
ŚlōVā.ATV.90ab: अन्वारम्भणमानादावौदुम्बर्यादिवर्त्तिनि
ŚlōVā.ATV.90cd: स्वरूपासम्भवाद्यष्टुः शरीरेणैव कर्तृता ||
ŚlōVā.ATV.91ab: तस्माद्यथाकृतौ शास्त्रं प्रवृत्तं व्यक्तिमाश्रयेत्
ŚlōVā.ATV.91cd: तथा पुंसि प्रवृत्तस्य भूतेन्द्रियसमाश्रयः ||
ŚlōVā.ATV.92ab: परैरभिगतान्पूर्वमात्महेतुन्निरस्यति
ŚlōVā.ATV.92cd: नेत्येतावदवच्छेद्यम्, विधर्माण इमे यतः ||
ŚlōVā.ATV.93ab: अथावस्थान्तरं तत्र तथा मृत्युरपीष्यताम् ||
ŚlōVā.ATV.94ab: एतावनिह भेदः स्याच्छरीरे दृढ एव या
ŚlōVā.ATV.94cd: प्राणाद्यपगतिस्तत्र निमित्तं न प्रतीयते ||
ŚlōVā.ATV.95ab: गुणो द्रव्यविनाशाद्वा विनाशमुपगच्छति
ŚlōVā.ATV.95cd: गुणान्तरोपपाताद्वा तस्मादुत्कृत्य नाश्यते ||
ŚlōVā.ATV.96ab: न तावत्तद्द्वयं मृत्यौ सर्वस्यैवोपलभ्यते
ŚlōVā.ATV.96cd: अविनष्टशरीरस्य प्राणादिश्चापगच्छति ||
ŚlōVā.ATV.97ab: तस्मान्न देहधर्मत्वं प्राणादेरिति गम्यते
ŚlōVā.ATV.97cd: तस्मिन्दृष्टेऽप्यसद्भावात्स्रग्विलेपनगन्धवत् ||
ŚlōVā.ATV.98ab: बहिर्वृत्तित्वमप्यस्ति प्राणादेरिति गम्यते
ŚlōVā.ATV.98cd: परेन्द्रियैः, सुखादिस्तु नान्तरत्वात्प्रतीयते ||
ŚlōVā.ATV.99ab: प्रहृष्टवदनत्वादिलिङ्गगम्यं सदैव हि
ŚlōVā.ATV.99cd: अन्तःस्थितेर्न दृष्टिश्चेत्, पाटितेऽप्यनुपग्रहात् ||
ŚlōVā.ATV.100ab: अन्तःशरीरे रूपादि पाटितस्योपलभ्यते
ŚlōVā.ATV.100cd: न सुखादिः, अगोऽस्यासौ न मनोबुद्धिवद्गुणः ||
ŚlōVā.ATV.101ab: गुणत्वादाश्रितत्वं हि सुखादेः स्याद्रसादिवत्
ŚlōVā.ATV.101cd: य आश्रितः स आत्मा, इति ब्रुवाणस्यैतदुत्तरम् ||
ŚlōVā.ATV.102ab: पुणानां परतन्त्रत्वात्गुणवाननुमीयते
ŚlōVā.ATV.102cd: सिद्धे गुणत्वे तत्त्वस्मान्प्रत्यसिद्धं सुखादिषु ||
ŚlōVā.ATV.103ab: भेदेन किमुपन्यस्ता तुल्यन्यायेच्छया स्मृतिः
ŚlōVā.ATV.103cd: उभयं न ह्यदृष्टेऽर्थे वासनातश्च सिद्ध्यति ||
ŚlōVā.ATV.104ab: उपलब्धिमनाश्रित्य स्मृत्यैवेच्छोपजायते
ŚlōVā.ATV.104cd: उपलब्धिसमानोऽस्याः कर्ता नैकान्ततो भवेत् ||
ŚlōVā.ATV.105ab: उपलब्ध्यनुसारेण स्मृत्यात्मा पुनरिष्यते
ŚlōVā.ATV.105cd: समानस्तेन कर्तास्ति तदर्थं पुनरुच्यते ||
ŚlōVā.ATV.106ab: तत्रापि तु समानायां सन्ततौ वासना यतः
ŚlōVā.ATV.106cd: तस्मात्सत्यपि भिन्नत्वे स्मरणं व्यवतिष्टते ||
ŚlōVā.ATV.107ab: हेतुष्वेवं परोक्तेषु प्रतिषिद्धेषु सम्प्रति
ŚlōVā.ATV.107cd: अहम्प्रत्ययविज्ञेयः स्वयमात्मोपपाद्यते ||
ŚlōVā.ATV.108ab: अहं यामीत्यहंशब्दः शरीरार्थः प्रयुज्यते
ŚlōVā.ATV.108cd: गन्तृत्वात्तस्य, न ह्यात्मा गमनं प्रतिपद्यते ||
ŚlōVā.ATV.109ab: स्मरणप्रत्यभिज्ञाने भवेतां वासनावशात्
ŚlōVā.ATV.109cd: अन्यार्थविषये, ज्ञातुः प्रत्यभिज्ञा तु दुर्लभा ||
ŚlōVā.ATV.110ab: अहं वेद्मीत्यहं बुद्धिर्ज्ञातारमधिगच्छति
ŚlōVā.ATV.110cd: तत्र स्याद्ज्ञातृविज्ञानं तदाधारोऽथ वा पुमान् ||
ŚlōVā.ATV.111ab: कृतं भूतेन्द्रियाणां च चैतन्यप्रतिषेधनम्
ŚlōVā.ATV.111cd: समस्तव्यस्तसङ्घातविवेकपरिणामिनाम् ||
ŚlōVā.ATV.112ab: साङ्ख्यादिभिः अशुद्धत्वात्सङ्घातात्सन्निवेशतः
ŚlōVā.ATV.112cd: मृतवच्च शरीरत्वाद्भूतत्वाद्बाह्यभूतवत् ||
ŚlōVā.ATV.113ab: चेतनत्वे हि सर्वेषां न सम्बन्धः परस्परम्
ŚlōVā.ATV.113cd: समत्वात्, एकचैतन्येऽन्यस्याङ्गत्वं विरुध्यते ||
ŚlōVā.ATV.114ab: सङ्घातसन्निवेशौ च न स्तः पारार्थ्यवर्जितौ
ŚlōVā.ATV.114cd: भोक्ता च चेतनः कश्चिदस्तीत्यत्राविरुद्धता ||
ŚlōVā.ATV.115ab: यदि स्याद्ज्ञानमात्रं च क्षणिकं ज्ञातृ तत्र वः
ŚlōVā.ATV.115cd: न भवेत्प्रत्यभिज्ञानं पूर्वज्ञातरि सम्प्रति ||
ŚlōVā.ATV.116ab: ज्ञातवानहमेवेदं पुरेदानीं च वेद्म्यहम्
ŚlōVā.ATV.116cd: तस्य ज्ञानक्षणः को नु विषयः परिकल्प्यताम् ||
ŚlōVā.ATV.117ab: पूर्ववृत्ते हि विषये ज्ञातवानिति सम्भवेत्
ŚlōVā.ATV.117cd: जानामीति न सत्यं स्यान्नेदानीं वेत्त्यसौ ततः ||
ŚlōVā.ATV.118ab: यदीदानीन्तनो ग्राह्यो जानामीत्युपपद्यते
ŚlōVā.ATV.118cd: ज्ञातवानित्यदोऽसत्यं नैवाज्ञासीदयं यतः ||
ŚlōVā.ATV.119ab: उभयग्राह्यतां तु द्वयमप्यनृतं भवेत्
ŚlōVā.ATV.119cd: न ह्येतौ ज्ञातवन्तौ वा जानीतो वाधुना पुनः ||
ŚlōVā.ATV.120ab: सन्तानो न च तद्ग्राह्यो द्वैरूप्यस्यासम्भवात्
ŚlōVā.ATV.120cd: ज्ञातवान्न ह्यसौ पूर्वमवस्तुत्वान्न वाधुना ||
ŚlōVā.ATV.121ab: सामान्यं न च किञ् चित्ते ज्ञातृ पूर्वापरक्षणे
ŚlōVā.ATV.121cd: सादृश्यात्प्रत्यभिज्ञा चेन्न स्यादसदृशेषु सा ||
ŚlōVā.ATV.122ab: गामहं ज्ञातवान्पूर्वमश्वं जानाम्यहं पुनः
ŚlōVā.ATV.122cd: अथ ज्ञातृत्वसामान्यं तत्स्याद्देहान्तरेष्वपि ||
ŚlōVā.ATV.123ab: तत्र सर्वेण विज्ञाते भवेदहमिति स्मृतिः
ŚlōVā.ATV.123cd: एकसन्तानजे चापि स इति स्यात्क्षणे मतिः ||
ŚlōVā.ATV.124ab: यथा देहान्तरज्ञाने घटादौ वा बहिः स्थिते
ŚlōVā.ATV.124cd: ज्ञातरि प्रत्यभिज्ञां च वासना कर्तुमर्हति ||
ŚlōVā.ATV.125ab: नातस्मिन्स इति ज्ञानं न ह्यसौ भ्रान्तिकारणम्
ŚlōVā.ATV.125cd: न चाहम्प्रत्ययो भ्रान्तिरिष्टो बाधकवर्जनात् ||
ŚlōVā.ATV.126ab: ज्ञातुरन्यश्च विषयस्तस्य न स्यात्स्वभावतः
ŚlōVā.ATV.126cd: अहं प्रत्ययविज्ञेयो ज्ञाता नः सर्वदैव हि ||
ŚlōVā.ATV.127ab: गुरुः स्थूलः कृशो वाहमिति देहेऽपि या मतिः
ŚlōVā.ATV.127cd: भ्रान्तिः सा भेदरूपं हि गुरु मे तदितीष्यते ||
ŚlōVā.ATV.128ab: इदं ममेदृशं चक्षुर्मनो मे भ्रान्तमित्यपि
ŚlōVā.ATV.128cd: इन्द्रियेष्वपि भेदेन व्यवहारश्च दृश्यते ||
ŚlōVā.ATV.129ab: अज्ञातृत्वस्य सिद्धत्वाद्विरोधाद्भेदवत्यपि
ŚlōVā.ATV.129cd: प्रत्यासत्तिनिमित्तस्तु स्यादभेदमतिर्भ्रमः ||
ŚlōVā.ATV.130ab: ममात्मेति मतिभेदव्यपदेशेन यात्मनः
ŚlōVā.ATV.130cd: तत्रावस्थात्मना भेदं ज्ञानस्याश्रित्य कल्पना ||
ŚlōVā.ATV.131ab: ममेत्येतस्य मुख्यार्थो नात्मनोऽन्यः प्रतीयते
ŚlōVā.ATV.131cd: तेनासौ भेदहेतुः स्याद्, भेदश्च ज्ञानहेतुकः ||
ŚlōVā.ATV.132ab: ये चेहाज्ञातनानात्वास्तेषां देहेष्वहं मतिः
ŚlōVā.ATV.132cd: तत्राप्यात्माभिमानेनेत्यहम्बुद्धिर्ध्रुवात्मनि ||
ŚlōVā.ATV.133ab: ये तु विज्ञातनानात्वास्ते देहेष्वनहंकृताः
ŚlōVā.ATV.133cd: जानाम्यहमितीदं तु ज्ञानं नैव निवर्त्तते ||
ŚlōVā.ATV.134ab: तन्निवृत्तौ न तेषां स्याद्ध्यानं शिष्योपदेशने
ŚlōVā.ATV.134cd: प्रवृत्तिर्दृश्यते सा च, तेनात्मा तैः प्रतीयते ||
ŚlōVā.ATV.135ab: शास्त्रादवर्धविज्ञाते यद्यहं ज्ञातवानिति
ŚlōVā.ATV.135cd: नावगच्छेत्ततः सर्वः प्रवर्तेतादितः पुनः ||
ŚlōVā.ATV.136ab: तेनास्मात्प्रत्यभिज्ञानात्सर्वलोकावधारितात्
ŚlōVā.ATV.136cd: नैरात्म्यवादबाधः स्यात्, एते च प्रतिहेतवः ||
ŚlōVā.ATV.137ab: ह्यस्तनाहम्मतिग्राह्यो ज्ञाताद्याप्यनुवर्त्तते
ŚlōVā.ATV.137cd: अहंप्रत्ययगम्यत्वादिदानीन्तबोद्धृवत् ||
ŚlōVā.ATV.138ab: एष वा ह्यो भवेज्ज्ञाता ज्ञातृत्वात्ततेव वा
ŚlōVā.ATV.138cd: ह्यस्तनज्ञातृवत्, तेषां प्रत्ययानां च साध्यता ||
ŚlōVā.ATV.139ab: एकसन्तानसम्बन्धिज्ञात्रहम्प्रत्ययत्वतः
ŚlōVā.ATV.139cd: ह्यस्तनाद्यतनाः सर्वे तुल्यार्थश्चैकबुद्धिवत् ||
ŚlōVā.ATV.140ab: वेदादेवात्मनास्तित्वं यो नाम प्रतिपद्यते
ŚlōVā.ATV.140cd: विरोधं वात्मना ब्रूयात्तं प्रति ब्राह्मणाभिधा ||
ŚlōVā.ATV.141ab: अन्यथानुपपत्तेश्च विधिनात्मन्यपेक्षिते
ŚlōVā.ATV.141cd: अस्तित्वद्योतनादेतैरर्थाक्षिप्तसमर्थनम् ||
ŚlōVā.ATV.142ab: शान्तायां वाच्यशक्तायामात्मा केन प्रकाश्यते
ŚlōVā.ATV.142cd: आत्मनैव प्रकाश्योऽयमात्मा ज्योतिरितीरितम् ||
ŚlōVā.ATV.143ab: अग्राह्य इति सामान्यात्सर्वेणेति प्रतीयते
ŚlōVā.ATV.143cd: आत्मज्योतिष्ट्ववचनात्परैरित्यवतिष्ठते ||
ŚlōVā.ATV.144ab: अर्थादेवार्थबुद्धिर्या सा शुद्धैवोपमोच्यते
ŚlōVā.ATV.144cd: सादृश्यबोधनं शब्दैरुपमानागमौ पुनः ||
ŚlōVā.ATV.145ab: आत्मज्ञानाविनाभूतदृष्टचेष्टानिरूपणात्
ŚlōVā.ATV.145cd: परेषामात्मविज्ञानमनुमानादुदाहृतम् ||
ŚlōVā.ATV.146ab: सदसन्नाश्यनाशात्मपरिकीर्तनमूढया
ŚlōVā.ATV.146cd: चोदितः पूर्वपक्षोऽयमिति सिद्धान्तमब्रवीत् ||
ŚlōVā.ATV.147ab: अविनाशी स्वरूपेण पुरुषो या तु नाशिता
ŚlōVā.ATV.147cd: मात्राणां साऽऽधिकाराणाम्, भूतादीनामसंज्ञिता ||
ŚlōVā.ATV.148ab: इत्याह नास्ति क्यनिराकरिष्णुरात्मास्तितां भाष्यकृदत्र युक्त्या
ŚlōVā.ATV.148cd: दृढत्वमेतद्विषयश्च बोधः प्रयाति वेदान्तनिषेवणेन ||


---------------------------------------------------------------------
[शब्दनित्यताधिकरण (स्न)]

ŚlōVā.SNA.1ab: यद्यनित्यत्वपक्षेऽपि शब्दादर्थोऽवगम्यते
ŚlōVā.SNA.1cd: अनादिर्व्यवहारश्च नित्यत्वं किं नु साध्यते ||
ŚlōVā.SNA.2ab: सत्यमिच्छन्ति तेऽप्येवं न्यायस्तत्र परीक्ष्यते
ŚlōVā.SNA.2cd: न पराभ्युपगत्यैव प्रामाण्यमवतिष्ठते ||
ŚlōVā.SNA.3ab: यदा हि क्षणिकः शब्दो न शक्तोऽर्थावधारणे
ŚlōVā.SNA.3cd: युक्त्यावधार्यते तत्र निर्मला वेदधीर्भवेत् ||
ŚlōVā.SNA.4ab: निर्मूलैरपि विज्ञानैर्दृष्टार्थेषु भवेद्गतिः
ŚlōVā.SNA.4cd: श्रुतिमात्राश्रयत्वात्तु धर्मो दौःस्थित्यमाश्रितः ||
ŚlōVā.SNA.5ab: अनादिव्यवहारत्वमादिमद्वस्तुसंश्रयम्
ŚlōVā.SNA.5cd: प्रत्याख्येयम्, घटत्वादिजातौ व्यक्तिभ्रमो हि सः ||
ŚlōVā.SNA.6ab: स्थिते कूटस्थनित्यत्वे व्यवहारस्य नित्यता
ŚlōVā.SNA.6cd: कूटस्थेन विनैतेन न तस्यालम्बनं भवेत् ||
ŚlōVā.SNA.7ab: प्रसिद्धत्वादृते सर्वो व्यवहारो हि नेष्यते
ŚlōVā.SNA.7cd: तस्माद्वेदप्रमाणार्थं नित्यत्वमिह साध्यते ||
ŚlōVā.SNA.8ab: परस्पराविनाभावादनित्यकृतकत्वयोः
ŚlōVā.SNA.8cd: कारणं द्वयसिद्ध्यर्थं किञ् चित्कस्य चिदुच्यते ||
ŚlōVā.SNA.9ab: नानादेशावगम्यत्वाद्युगपत्तुल्यबुद्धिभिः
ŚlōVā.SNA.9cd: अस्माभिः, कृतकः शब्दो भवेदक्षरलेख्यवत् ||
ŚlōVā.SNA.10ab: यौगपद्योपलम्भाद्वा भेदो भेदाच्च कार्यता
ŚlōVā.SNA.10cd: अविभुत्वे हि युगपन्नैको नानावगम्यते ||
ŚlōVā.SNA.11ab: कार्त्येन चावगम्यत्वादेकदेशे घटादिवत्
ŚlōVā.SNA.11cd: शब्दस्याविभूता तस्मादन्यतास्य मुखान्तरे ||
ŚlōVā.SNA.12ab: एकः सन्नेकदेशस्थो यदैकेन प्रयुज्यते
ŚlōVā.SNA.12cd: तदा वक्त्रन्तरे न स्यादेकवक्तृमुखादिवत् ||
ŚlōVā.SNA.13ab: कार्यत्वे स्यात्क्रियाभेदात्फलभेदः प्रतिक्रियम्
ŚlōVā.SNA.13cd: तेनैकबुद्धिः सादृश्यात्स्फुटेऽन्यत्वेऽवकल्पते ||
ŚlōVā.SNA.14ab: नित्यत्वे त्वेकबुद्धेः स्यान्न किञ् चिद्भ्रान्तिकारणम्
ŚlōVā.SNA.14cd: कामं देशा इति न्यायात्तच्चैकत्वं विरुद्ध्यते ||
ŚlōVā.SNA.15ab: न च व्यञ्जकभेदेन देशभेदोपलम्भनम्
ŚlōVā.SNA.15cd: प्रदीपैर्भिन्नदेशस्थैर्न भिन्नो व्यज्यते घटः ||
ŚlōVā.SNA.16ab: व्योमानवयवं चैषां ध्वनीनामाश्रयो मतम्
ŚlōVā.SNA.16cd: सव्यङ्ग्यानामतः सर्वैर्व्यक्तिरेकत्र ते भवेत् ||
ŚlōVā.SNA.17ab: वस्त्वन्तरविकार्यत्वात्स्मृतिसादृश्यसाधितात्
ŚlōVā.SNA.17cd: इकारादेरनित्यत्वं दधिक्षीरगुडादिवत् ||
ŚlōVā.SNA.18ab: हेतुवृद्ध्यनुसारित्वात्कार्यतास्य घटादिवत्
ŚlōVā.SNA.18cd: न हि दीपसहस्रेऽपि व्यञ्जके वर्द्धते घटः ||
ŚlōVā.SNA.19ab: अनैकान्तिकता तावद्धेतूनामिह कथ्यते
ŚlōVā.SNA.19cd: प्रयत्नानन्तरा दृष्टिर्नित्येऽपि न विरुद्ध्यते ||
ŚlōVā.SNA.20ab: तस्मात्तत्रैव दृष्टत्वादन्यत्रादृष्टकल्पना
ŚlōVā.SNA.20cd: प्रागूर्ध्वानुपलब्धो चेद्धेतुत्वेन विवक्षिते ||
ŚlōVā.SNA.21ab: जात्यौलूक्यस्य, सांख्यस्य चैतन्येनात्मवर्तिना
ŚlōVā.SNA.21cd: शाक्यस्यापि त्वनैकान्तः क्षणिकव्यतिरेकिभिः ||
ŚlōVā.SNA.22ab: प्रतिसंख्याप्रतिसंख्यानिरोधव्योमभिस्त्रिभिः
ŚlōVā.SNA.22cd: बुद्धिपूर्वं विनाशे हि प्रतिसंख्यानिरोधधीः ||
ŚlōVā.SNA.23ab: अबुद्धिपूर्वकस्तेषां निरोधोऽप्रतिसंख्यया
ŚlōVā.SNA.23cd: तौ च द्वावप्यनाशित्वादिष्टावकृतकावपि ||
ŚlōVā.SNA.24ab: आहुः स्वभावसिद्धं हि ते विनाशमहेतुकम्
ŚlōVā.SNA.24cd: हेतुर्यस्य विनाशोऽपि तस्य दृष्टोऽङ्कुरादिवत् ||
ŚlōVā.SNA.25ab: विनाशस्य विनाशस्तु नास्ति तस्मादकृत्रिमः
ŚlōVā.SNA.25cd: भवति ह्यग्निसम्बन्धात्काष्टादङ्गारसन्ततिः ||
ŚlōVā.SNA.26ab: मुद्गरादिहताच्चापि कपालं जायत्ते घटात्
ŚlōVā.SNA.26cd: स्वाभाविको विनाशस्तु जातमात्रप्रतिष्टितः ||
ŚlōVā.SNA.27ab: सूक्ष्मः सदृशसन्तानदृत्तेरनुपलक्षितः
ŚlōVā.SNA.27cd: यदा विलक्षणो हेतुः पतेत्सदृशसन्ततौ ||
ŚlōVā.SNA.28ab: विलक्षणेन कार्येण स्थूलोऽभिव्यज्यते तदा
ŚlōVā.SNA.28cd: तेनासदृशसन्तानो हेतोः सञ्जायते यतः ||
ŚlōVā.SNA.29ab: तेनैवाक्रियमाणोऽपि नाशोऽभिव्यज्यते स्फूटः
ŚlōVā.SNA.29cd: स मुद्गरप्रहारादिप्रयत्नानन्तरीयकः ||
ŚlōVā.SNA.30ab: यस्मादकृतको दृष्टो, हेतुः स्याद्व्यभिचार्यतः
ŚlōVā.SNA.30cd: आकाशमपि नित्यं सद्यदा भूमिजलावृतम् ||
ŚlōVā.SNA.31ab: व्यज्यते तदपोहेन स्वननोत्सेचनादिभिः
ŚlōVā.SNA.31cd: प्रयत्नानन्तरं ज्ञानं तदा तत्रापि दृश्यते ||
ŚlōVā.SNA.32ab: तेनानैकान्तिको हेतुर्यदुक्तं तत्र दर्शनात्
ŚlōVā.SNA.32cd: अथ स्थगितमप्येतदस्त्येवेत्यनुमीयते ||
ŚlōVā.SNA.33ab: तिरोहितानभिव्यक्तेः शब्दबुद्धिप्रबन्धवत्
ŚlōVā.SNA.33cd: शब्दस्यैवानवस्थानादिति हेतुं वदेद्यदि ||
ŚlōVā.SNA.34ab: अस्थानादित्ययं हेतुस्तदानैकान्तिको भवेत्
ŚlōVā.SNA.34cd: आकाशधीप्रबन्धो हि तदा तस्मिन्न तिष्टति ||
ŚlōVā.SNA.35ab: तिरोहितानभिव्यक्तेः शब्दबुद्धिप्रबन्धवत्
ŚlōVā.SNA.35cd: शब्दस्यैवानवस्थनादिति हेतुं वदेद्यदि ||
ŚlōVā.SNA.36ab: असिद्ध एव वक्तव्यस्ततोऽभिव्यक्तिवादिना
ŚlōVā.SNA.36cd: तद्व्यापारकृतत्वेऽपि व्यङ्ग्यैर्मूलोदकादिभिः ||
ŚlōVā.SNA.37ab: कुतकत्वेऽपी तेषां हि नोत्पत्तिः खननादिना
ŚlōVā.SNA.37cd: न चाच्चारणतोऽन्यास्ति शब्दस्योत्पादिका क्रिया ||
ŚlōVā.SNA.38ab: निबन्धर्यसतीत्येवं विशिष्टेऽपि, तथैव नः
ŚlōVā.SNA.38cd: अबन्धाः स्युर्यदितेषामबोधो हेत्वभावतः ||
ŚlōVā.SNA.39ab: व्यञ्जकाभावतः शब्देऽप्यबोधो बधिरादिवत्
ŚlōVā.SNA.39cd: तस्यैव वा निबन्धृत्वे भवेद्धेतोरसिद्धता ||
ŚlōVā.SNA.40ab: अथ पूर्वापरासत्त्वं हितुस्तत्राप्यसिद्धता
ŚlōVā.SNA.40cd: सन्नेव साधानाभावाच्छब्दो नैवोपलभ्यते ||
ŚlōVā.SNA.41ab: क्षणिकं साधनं चास्य बुद्धिरप्यनुवर्तते
ŚlōVā.SNA.41cd: मेघान्धकारशर्वर्या विद्युज्जनितदृष्टिवत् ||
ŚlōVā.SNA.42ab: यथा घटादेर्दीपादिरभिव्यञ्जक इष्यते
ŚlōVā.SNA.42cd: चक्षुषोऽनुग्रहादेवं ध्वनिः स्याच्छ्रीत्रसंस्कृतेः ||
ŚlōVā.SNA.43ab: न च पर्यनुयोगोऽत्र केनाकारेण संस्कृतिः
ŚlōVā.SNA.43cd: उत्पत्तावपि तुल्यत्वाच्छक्तिस्तत्राप्यतीन्द्रिया ||
ŚlōVā.SNA.44ab: नित्यं कार्यानुमेया च शक्तिः किमनुयुज्यते
ŚlōVā.SNA.44cd: तद्भावभावितामात्रं प्रमाणं तत्र गम्यते ||
ŚlōVā.SNA.45ab: अतोऽतीन्द्रिययैवेते शक्त्या शक्तिमतीन्द्रियाम्
ŚlōVā.SNA.45cd: इन्द्रियस्यादधानाः स्युः शब्दाभिव्यक्तिहेतवः ||
ŚlōVā.SNA.46ab: व्य्ञ्जको नान्यजातिश्चेत्, श्रोत्रं शब्द्स्य ते कथम्
ŚlōVā.SNA.46cd: पार्थिवानां घटादीनां प्रदोपादिश्च तैजसः ||
ŚlōVā.SNA.47ab: आत्मादिसम्प्रयोगे च कार्यैः स्यात्तुल्यजातिता
ŚlōVā.SNA.47cd: जातिर्या का चिदिष्टा चेत्सा नोऽत्रापि भविष्यति ||
ŚlōVā.SNA.48ab: उपलब्धिनिमित्ताच्च नान्यद्व्यञ्जकमुच्यते
ŚlōVā.SNA.48cd: तस्माद्यथोपलब्धत्वात्स जातिव्यञ्जको भवेत् ||
ŚlōVā.SNA.49ab: तथा तदविनाभावाद्विजातीयो भविष्यति
ŚlōVā.SNA.49cd: वायवीयानभिज्ञत्वात्ताल्वादिस्थाभिमानतः ||
ŚlōVā.SNA.50ab: अनभिव्यञ्जकत्वार्थमाहोपरतयोरपि
ŚlōVā.SNA.50cd: वायवीरधियैवोक्तं न नूनमिति चोत्तरम् ||
ŚlōVā.SNA.51ab: अभिघातवचस्तः प्रागेवं गूढधियावुभौ
ŚlōVā.SNA.51cd: यदि शब्दमितीहापि त्रेधाभिव्यक्तिसम्भवः ||
ŚlōVā.SNA.52ab: सा हि स्याच्छब्दसंस्कारादिन्द्रियस्योभयस्य वा
ŚlōVā.SNA.52cd: तत्र सर्वैः प्रतीयेत शब्दः संस्क्रियते यदि ||
ŚlōVā.SNA.53ab: निर्भागस्य विभोर्न स्यादेकदेशे हि संस्क्रिया
ŚlōVā.SNA.53cd: न चास्याधारभेदेन संस्कारनियमो भवेत् ||
ŚlōVā.SNA.54ab: यतः शब्दो निराधारो व्योमात्मादिवदेव च
ŚlōVā.SNA.54cd: अथाप्याकाशमाधारस्तत्रानवयवेऽसति ||
ŚlōVā.SNA.55ab: न स्यात्प्रदेशसंस्कारः, कृत्स्नशब्दमतेरपि
ŚlōVā.SNA.55cd: न हि सामस्त्यरूपेण यावद्व्योम व्यवस्थितः ||
ŚlōVā.SNA.56ab: शक्त्यते सकलो बोद्धुमेकदेशेन संस्कृतः
ŚlōVā.SNA.56cd: आकाशश्रोत्रपक्षे च विभुत्वात्प्राप्तितुल्यता ||
ŚlōVā.SNA.57ab: दूरभावेऽपि शब्दानामिति ज्ञानं प्रसज्यते
ŚlōVā.SNA.57cd: श्रोत्रस्य चैवमेकत्वं सर्वप्राणभृतां भवेत् ||
ŚlōVā.SNA.58ab: तेनैकश्रुतिवेलायां शृणुयुः सर्व एव ते
ŚlōVā.SNA.58cd: तस्यानवयवत्वाच्च न धर्माधर्मसंस्कृतः ||
ŚlōVā.SNA.59ab: नभोदेशो भवेच्छ्रोत्रं व्यवस्थाद्वयसिद्धयते
ŚlōVā.SNA.59cd: वैशेषिकादिसिद्धान्तेष्वेवं तावत्प्रसज्यते ||
ŚlōVā.SNA.60ab: कापिलेऽपि विभुत्वेन श्रोत्रादेरियमेव दिक्
ŚlōVā.SNA.60cd: सकृच्च संस्कृतं श्रोत्रं सर्वशब्दान्प्रबोधयेत् ||
ŚlōVā.SNA.61ab: घटायोन्मीलितं चक्षुः पटं न हि न बुध्यते
ŚlōVā.SNA.61cd: एतदेव प्रसङ्क्तव्यं विषयस्यापि संस्कृतौ ||
ŚlōVā.SNA.62ab: समानदेशवर्तित्वात्संस्कारोऽप्यविशेषतः
ŚlōVā.SNA.62cd: स्थिरवाय्वपनीत्या च संस्कारोऽस्य भवन्भवेत् ||
ŚlōVā.SNA.63ab: दृष्टं वावरणापाये तद्देशान्योपलम्भनम्
ŚlōVā.SNA.63cd: संस्कृतासंस्कृतत्वे च शब्दैकत्वे न सिद्ध्यतः ||
ŚlōVā.SNA.64ab: एकावस्थाभ्युपेतो वा सर्वैर्ज्ञायेत वा न वा
ŚlōVā.SNA.64cd: प्रत्येकाभिहिता दोषाः स्युर्द्वयोरपि संस्कृतौ ||
ŚlōVā.SNA.65ab: तेन प्रादेशिकं ज्ञानं न कृतत्वाद्विना भवेद्
ŚlōVā.SNA.65cd: उत्तरं श्रोत्रसंस्काराद्भाष्यकारेण वर्णितम् ||
ŚlōVā.SNA.66ab: तद्भेदात् श्रुतिभेदश्च प्रतिश्रोतृ व्यवस्थितः
ŚlōVā.SNA.66cd: नावश्यं श्रोत्रमाकाशमस्माभिश्चाभ्युपेयते ||
ŚlōVā.SNA.67ab: न चानवयवं व्योम जैनसांख्यनिषेधतः
ŚlōVā.SNA.67cd: तेनाकाशैकदेशो वा यद्वा वस्त्वन्तरं भवेत् ||
ŚlōVā.SNA.68ab: कार्यार्थापत्तिगम्यं न ः श्रोत्रं प्रतिनरं स्थिरम्
ŚlōVā.SNA.68cd: यद्यपि व्यापि चैकं च तथापि ध्वनिसंस्कृतिः ||
ŚlōVā.SNA.69ab: अधिष्ठानेषु सा यस्य तच्छब्दं प्रतिपत्स्यते
ŚlōVā.SNA.69cd: अथापीन्द्रियसंस्कारः सोऽप्यधिष्ठानदेशतः ||
ŚlōVā.SNA.70ab: शब्दं न श्रोष्यति श्रोत्रं तेनासंस्कृतशष्कुलि
ŚlōVā.SNA.70cd: अप्राप्तकर्णदेशत्वाद्ध्वनेर्न श्रोत्रसंस्क्रिया ||
ŚlōVā.SNA.71ab: अतोऽधिष्ठानभेदेन संस्कारनियमस्थितिः
ŚlōVā.SNA.71cd: नन्वेकस्मिन्नधिष्ठाने लब्धसंस्कारमिन्द्रियम् ||
ŚlōVā.SNA.72ab: बोधकं सर्वदेहेषु स्यादेकेन्द्रियवादिनः
ŚlōVā.SNA.72cd: पुंसा देहप्रदेशेषु विज्ञानोत्पत्तिरिष्यते ||
ŚlōVā.SNA.73ab: तेन प्रधानवैदेश्याद्विगुणा सा तु संस्कृतिः
ŚlōVā.SNA.73cd: निष्प्रदेशोऽपि चात्मा नः कार्त्स्न्येन च विदन्नपि ||
ŚlōVā.SNA.74ab: शरीर एव गृह्णातीत्येवमुक्ते न दृष्यति
ŚlōVā.SNA.74cd: एकत्वेऽपि यथाकाशं द्रव्यैः सावयवैः पृथक् ||
ŚlōVā.SNA.75ab: संसर्गभेदं लभते संस्कारासंस्कृतो तथा
ŚlōVā.SNA.75cd: व्योम्नोऽनवयवव्याप्तिसद्भावेऽपि भुविष्ठितान् ||
ŚlōVā.SNA.76ab: द्व्याश्रयत्वं न संसर्गो घटादीननुरुध्यते
ŚlōVā.SNA.76cd: बाधिर्यादिव्यवस्थानमनेनैव च हेतुना ||
ŚlōVā.SNA.77ab: तदेवाभोग्यमन्यस्य धर्माधर्मवशीकृतम्
ŚlōVā.SNA.77cd: यथा तत्र वसन्नेव स्वामित्वादवरोपितः ||
ŚlōVā.SNA.78ab: न भोगं लभते तद्वद्बधिरोऽन्यत्र शृण्वति
ŚlōVā.SNA.78cd: श्रोत्रशब्दाश्रयाणां च न नामावयवाः स्वयम् ||
ŚlōVā.SNA.79ab: न चैकदेशवृत्तित्वं तथाप्येतन्न दुष्यति
ŚlōVā.SNA.79cd: व्यञ्जकानां हि वायूनां भिन्नावयवदेशता ||
ŚlōVā.SNA.80ab: जातिभेदश्च तेनैव संस्कारो व्यवतिष्ठते
ŚlōVā.SNA.80cd: अन्यार्थं प्रेरितो वायुर्यथाऽन्यं न करोतिवः ||
ŚlōVā.SNA.81ab: तथान्यवर्णं संस्कारशक्तो नान्यं करिष्यति
ŚlōVā.SNA.81cd: अन्यैस्ताल्वादिसंयोगैर्वर्णो नान्यो यथैव ते ||
ŚlōVā.SNA.82ab: तथा ध्वन्यन्तराक्षेपो न ध्वन्यन्तरसारिभिः
ŚlōVā.SNA.82cd: तस्मादुत्पत्त्यभिव्यक्त्योः कार्यार्थापत्तितः समः ||
ŚlōVā.SNA.83ab: सामर्थ्यभेदः सर्वत्र, स्यात्प्रयत्नविवक्षयोः
ŚlōVā.SNA.83cd: विषयस्यापि संस्कारे तेनैकस्यैव संस्कृतिः ||
ŚlōVā.SNA.84ab: नरैः सामर्थ्यभेदाच्च न सर्वैरवगम्यते
ŚlōVā.SNA.84cd: यथैवोत्पद्यमानोऽयं न सर्वैरवगम्यते ||
ŚlōVā.SNA.85ab: दिग्देशादिविभागेन सर्वान्प्रति भवन्नपि
ŚlōVā.SNA.85cd: तथैव यत्समीपस्थैर्नादैः स्याद्यस्य संस्कृतिः ||
ŚlōVā.SNA.86ab: तैरेव श्रूयते शब्दो न दूरस्थैः कथञ् चन
ŚlōVā.SNA.86cd: द्वयसंस्कारपक्षे तु मृषा दोषद्वये वचः ||
ŚlōVā.SNA.87ab: येनान्यतरवैकल्यात्सर्वैः सर्वो न गृह्यते
ŚlōVā.SNA.87cd: सर्वलोकप्रसिद्धां च विवक्षानुसृतां श्रुतिम् ||
ŚlōVā.SNA.88ab: अनुगच्छदिभिरेकान्तात्कार्यो मार्गः परोक्षकैः
ŚlōVā.SNA.88cd: तत्र ये तावदिच्छन्ति प्राक्संयोगविभागतः ||
ŚlōVā.SNA.89ab: शब्द उत्पद्यते तस्मादन्यस्तत्सदृशः पुनः
ŚlōVā.SNA.89cd: तदनन्तरदेशेऽन्यस्तादृगन्यस्ततः परः ||
ŚlōVā.SNA.90ab: वीचीतरङ्गवृत्त्यैवमन्त्यः श्रोत्रेण गृह्यते
ŚlōVā.SNA.90cd: अदृष्टकल्पना तस्मिन्पक्षे बह्वी प्रसज्यते ||
ŚlōVā.SNA.91ab: शब्दभेदे न तावन्नः प्रज्ञाभेदः प्रवर्त्तते
ŚlōVā.SNA.91cd: आरम्भकत्वं शब्दस्य निष्क्रियस्याप्रमाणकम् ||
ŚlōVā.SNA.92ab: देशान्तरगतं कार्य नामूर्तस्याभिघ्नतः
ŚlōVā.SNA.92cd: देशेयत्तानिमित्तं च नारम्भनियमं प्रति ||
ŚlōVā.SNA.93ab: न च दिङ्नियमे हेतुरनुवातगतेस्तथा
ŚlōVā.SNA.93cd: सदृशं वा सजातिं वा करोतीति च दुष्करम् ||
ŚlōVā.SNA.94ab: आरम्भसर्वदिक्कत्वे न च हेतुः प्रतीयते
ŚlōVā.SNA.94cd: निरन्वयैर्विनश्यद्भिर्न चात्यन्तासतां क्रिया ||
ŚlōVā.SNA.95ab: ज्ञानसन्तानवच्चैषां सन्तानो नावकल्पते
ŚlōVā.SNA.95cd: वेगवत्सक्रियत्वाभ्यां तरङ्गाणां तु युज्यते ||
ŚlōVā.SNA.96ab: कार्यदेशान्तरारम्भो यावद्वेगं च तत्क्रिया
ŚlōVā.SNA.96cd: आरम्भप्रतिबन्धोऽस्य न च कुड्यादिभिभंवेत् ||
ŚlōVā.SNA.97ab: न ह्यसूर्त्तस्य सद्भावो सूर्तमध्ये विहन्यते
ŚlōVā.SNA.97cd: न च कुड्यादिभिर्व्योम नाश्यते सार्यतेऽपि वा ||
ŚlōVā.SNA.98ab: न तिरोधीयते तस्मात्कुड्यमध्येऽपि तद्ध्रुवम्
ŚlōVā.SNA.98cd: आकाशं तत्र न स्याच्चेत्कुड्यस्थानं विरुध्यते ||
ŚlōVā.SNA.99ab: तन्मध्यावयवानां च, न हि तिष्ठति ते घने
ŚlōVā.SNA.99cd: अथावृत्यात्मकद्रव्यसंयोगरहितं नभः ||
ŚlōVā.SNA.100ab: शब्दोत्पादं बिभर्तीति तत्र न्यायो न कश्चन
ŚlōVā.SNA.100cd: अन्यथाप्युपपन्नत्वात्नार्थापत्त्यैतदिष्यते ||
ŚlōVā.SNA.101ab: न प्रमाणान्तरं चेयं प्रमाणद्वयवादिनाम्
ŚlōVā.SNA.101cd: सम्बन्धानुपलब्धेश्च नानुमानेन कल्पना ||
ŚlōVā.SNA.102ab: ब्रृयात्सामान्यदृष्टं चेद्, भवेद्धेतोर्विरुद्धता
ŚlōVā.SNA.102cd: सजातीयकरः शब्दो गुणत्वाच्चेन्द्रियादिवत् ||
ŚlōVā.SNA.103ab: अशब्दारम्भकस्तद्वत्स्याददेशान्तरे तथा
ŚlōVā.SNA.103cd: यत्र ह्यवयवा देशे पटादीनां व्यवस्थिताः ||
ŚlōVā.SNA.104ab: तत्रैव तद्गुणाः सर्वे तदारब्धोऽवयव्यपि
ŚlōVā.SNA.104cd: तद्गुणाश्चापि तद्देशास्तेनैषामेकदेशता ||
ŚlōVā.SNA.105ab: तद्वदाद्या पृथग्देशाः शब्दाः सर्वे भवन्ति हि
ŚlōVā.SNA.105cd: शब्दं नारभते शब्दः शब्दत्वादन्त्यशब्दवत् ||
ŚlōVā.SNA.106ab: एवं विभागसंयोगौ तद्भावादन्त्ययोगवत्
ŚlōVā.SNA.106cd: जैनकापिलनिर्दिष्टं शब्दश्रोत्रादिसर्पणम् ||
ŚlōVā.SNA.107ab: साधीयोऽस्मात्, तदप्यत्र युक्त्या नैवावतिष्ठते
ŚlōVā.SNA.107cd: शब्दस्यागमनं तावददृष्टं परिकल्पितम् ||
ŚlōVā.SNA.108ab: मूर्तिस्पर्शादिमत्त्वं च तेषामभिभवः सताम्
ŚlōVā.SNA.108cd: त्वगग्राह्यत्वमन्ये च भागाः सूक्ष्माः प्रकीर्तिताः ||
ŚlōVā.SNA.109ab: तेषामदृश्यमानानां कथं च रचनाक्रमः
ŚlōVā.SNA.109cd: कीदृशाद्रचनाभेदाद्वर्णभेदश्च जायते ||
ŚlōVā.SNA.110ab: द्रवत्वेन विना चैषां संश्लेषः कथ्यते कथम्
ŚlōVā.SNA.110cd: आगच्छतां च विश्लेषो न भवेद्वायुना कथम् ||
ŚlōVā.SNA.111ab: लघवोऽवयवा ह्येते निबद्धा न च केन चित्
ŚlōVā.SNA.111cd: वृक्षाद्यभिहतानां च विश्लेषो लोष्टवद्भवेत् ||
ŚlōVā.SNA.112ab: एकश्रोत्रप्रवेशे च नान्येषां स्यात्पुनः श्रुतिः
ŚlōVā.SNA.112cd: न चावान्तरवर्णानां नानात्वस्यास्ति कारणम् ||
ŚlōVā.SNA.113ab: न चैकस्यैव सर्वासु गमनं दिक्षु युज्यते
ŚlōVā.SNA.113cd: श्रोत्रागमनपक्षे च, तन्न, वृत्तिश्च गच्छति ||
ŚlōVā.SNA.114ab: तददृष्टद्वयं तस्य, दूरस्थेन च विक्रिया
ŚlōVā.SNA.114cd: प्राप्तिः सर्वगतत्वाच्चेत्, तुल्या दूरगतेष्वपि ||
ŚlōVā.SNA.115ab: विक्रियाविक्रिये तत्र सर्वैः स्यातां न भेदतः
ŚlōVā.SNA.115cd: असम्बद्धविकारित्वमपीष्टं तत्र पूर्ववत् ||
ŚlōVā.SNA.116ab: असम्बन्धसमानत्वे नासन्नो हि विशिष्यते
ŚlōVā.SNA.116cd: अमूर्ता श्रोत्रवृत्तिश्च न मूर्तेन विहन्यते ||
ŚlōVā.SNA.117ab: तत्र व्यवहितः शब्दः किमर्थं नोपलभ्यते
ŚlōVā.SNA.117cd: श्र्तोत्रस्य विक्रियायां च नेयत्ताया नियामकम् ||
ŚlōVā.SNA.118ab: नानुवातादिभिस्तस्य वृत्तेश्च प्रेरणं भवेत्
ŚlōVā.SNA.118cd: अनुवातं विहन्येत, प्रतिवातं च सा व्रजेत् ||
ŚlōVā.SNA.119ab: तद्गतं ह्यनुवातत्वं स्यान्न शब्दगतं तदा
ŚlōVā.SNA.119cd: येषां त्वप्राप्त एवायं शब्दः श्रोत्रेण गृह्यते ||
ŚlōVā.SNA.120ab: तेषामप्राप्तितुल्यत्वं दूरव्यवहितादिषु
ŚlōVā.SNA.120cd: तत्र दूरसमीपस्थग्रहणाग्रहणे समे ||
ŚlōVā.SNA.121ab: स्यातां न च क्रमो नापि तीव्रमन्दादिसम्भवः
ŚlōVā.SNA.121cd: तस्माच्छ्रोत्रियदृष्टापि कल्पनेयं परीक्ष्यताम् ||
ŚlōVā.SNA.122ab: प्रयत्नाभिहतो वायुः कोष्ठ्यो यातीत्यसंशयम्
ŚlōVā.SNA.122cd: स संयोगविभागौ च ताल्वादेरनुरुध्यते ||
ŚlōVā.SNA.123ab: वेगवत्त्वाच्च सोऽवश्यं यावद्वेगं प्रतिष्ठते
ŚlōVā.SNA.123cd: तस्यात्मवयवानां च स्तिमितेन च वायुना ||
ŚlōVā.SNA.124ab: संयोगा विप्रयोगाश्च जायन्ते गमनाद्ध्रुवम्
ŚlōVā.SNA.124cd: कर्णव्योमनि स प्राप्तः शक्तिं श्रोत्रे नियच्छति ||
ŚlōVā.SNA.125ab: तद्भावे शब्दबोधाच्च संस्कारोऽदृष्ट इष्यते
ŚlōVā.SNA.125cd: उत्पत्तिशक्तिवत्सोऽपीत्यधिकं नो न किञ् चन ||
ŚlōVā.SNA.126ab: तथैव तद्विशेषोऽपि विशिष्टग्रहणाद्भवेत्
ŚlōVā.SNA.126cd: शब्दोत्पत्तेर्निषिद्धत्वादन्यथानुपपत्तितः ||
ŚlōVā.SNA.127ab: विशिष्टसंस्कृतेर्जन्म ध्वनिभ्योऽध्यवसीयते
ŚlōVā.SNA.127cd: तद्भावभाविता चात्र शक्त्यस्तित्वाऽववोधिनी ||
ŚlōVā.SNA.128ab: श्रोत्रशक्तिवदेवेष्टा, बुद्धिस्तत्र हि संहृता
ŚlōVā.SNA.128cd: कुड्यादिप्रतिबन्धोऽपि युज्यते मातरिश्वनः ||
ŚlōVā.SNA.129ab: श्रोत्रदेशाभिघातेऽपि तेन तीव्रप्रवर्तिना
ŚlōVā.SNA.129cd: तस्य च क्रमवर्तित्वात्क्षयि वेगात्मसंपदः ||
ŚlōVā.SNA.130ab: संस्कारक्रमतीव्रत्वमन्दतादिनिमित्तता
ŚlōVā.SNA.130cd: इममेव च संस्कारं शब्दग्रहणकारणम् ||
ŚlōVā.SNA.131ab: के चित्तु पण्डितम्मन्याः श्रोत्रमित्यभिमन्वते
ŚlōVā.SNA.131cd: संज्ञासञ्चारणाच्चैषां बहुमानः स्वचेतसि ||
ŚlōVā.SNA.132ab: मुधैषां बहुमानोऽयं वस्त्वनुत्पाद्य किञ् चन
ŚlōVā.SNA.132cd: ध्वनिजन्याद्धि संस्काराच्छ्रोत्रं नान्यत्प्रदर्शितम् ||
ŚlōVā.SNA.133ab: तं मुक्त्वा श्रोत्रशब्देन किं दृष्टमधिकं च तैः
ŚlōVā.SNA.133cd: एवञ् जातीयकानर्थान्फलेन प्रतिपादितान् ||
ŚlōVā.SNA.134ab: लोकः संस्कारशब्देन सामान्येनैव जल्पति
ŚlōVā.SNA.134cd: श्रोत्रशब्दो विशेषेण तत्राविज्ञातसङ्गतिः ||
ŚlōVā.SNA.135ab: सिद्धं स्वार्थं परित्यज्य नाभिधानेन वर्तते
ŚlōVā.SNA.135cd: आदावपरिभाष्यत्वं भाष्यकारो यदब्रवीत् ||
ŚlōVā.SNA.136ab: पदार्थेषु भवेत्तेषां तदतिक्रमणं फलम्
ŚlōVā.SNA.136cd: संस्कारव्यतिरिक्ते च सर्वलोकस्य वस्तुनि ||
ŚlōVā.SNA.137ab: श्रोत्रशब्दः प्रसिद्धः सन्स्वाच्छन्द्येनापनीयते
ŚlōVā.SNA.137cd: इन्द्रियाणामभिव्यक्तिर्गर्भस्थस्यैव देहिनः ||
ŚlōVā.SNA.138ab: प्राक्कार्यादागमैः सिद्धा तत्प्रद्वेषेण लङ्घ्यते
ŚlōVā.SNA.138cd: न च शब्दार्थसम्बन्धः कर्तुं योग्यः कथञ् चन ||
ŚlōVā.SNA.139ab: क्षणिकश्रोत्रपक्षे च सोऽवश्यं कृतको भवेत्
ŚlōVā.SNA.139cd: संस्कारे तुल्यमेतच्चेत्, न संस्कारान्तरस्थितेः ||
ŚlōVā.SNA.140ab: संस्कारशब्दवाच्या हि के चिद्वर्षशतान्यपि
ŚlōVā.SNA.140cd: ध्रियन्ते तेन तच्छब्दसम्बन्धो न विनश्यति ||
ŚlōVā.SNA.141ab: श्रोत्रशब्दः पुनः पूर्व संस्कारादुत्तरत्र तु
ŚlōVā.SNA.141cd: एकदेशनिबद्धे हि सर्वदार्थे प्रतिष्ठितः ||
ŚlōVā.SNA.142ab: शक्यं च घ्रियमाणत्वमिन्द्रियत्वात्त्वगादित्वत्
ŚlōVā.SNA.142cd: वक्तुं श्रोत्रस्य तेनात्र क्षणिकोत्पत्त्यसम्भवः ||
ŚlōVā.SNA.143ab: यदि च ध्वनिससम्पर्काच्छ्रोत्रमेवोपजायते
ŚlōVā.SNA.143cd: बधिरस्यापि तज्जन्म किमर्थं नोपलभ्यते ||
ŚlōVā.SNA.144ab: यद्यस्य नास्ति तत्तस्य सुतरां जननक्षमम्
ŚlōVā.SNA.144cd: तस्मादपेक्षितं श्रोत्रं बधिरस्यापि जायताम् ||
ŚlōVā.SNA.145ab: संस्कारेऽप्यविशिष्टं चेत्, नासावुपहतेन्द्रिये
ŚlōVā.SNA.145cd: श्रोत्रमाच्छादितं दोषैः संस्कर्तुं ध्वनयोऽक्षमाः ||
ŚlōVā.SNA.146ab: उत्पद्यमानपक्षे तु न किञ् चित्प्रतिबन्धनम्
ŚlōVā.SNA.146cd: श्रोत्रमाकाशदेशं च भौतिकेन्द्रियवादिनः ||
ŚlōVā.SNA.147ab: यमाहुस्तस्य सद्भावः प्राग्ध्वनेः केन वार्यते
ŚlōVā.SNA.147cd: सिद्धस्य च पदार्थस्य यान्यतः कार्यं योग्यता ||
ŚlōVā.SNA.148ab: संस्कारशब्दवाच्यत्वात्सा युक्त्या वार्यते कया
ŚlōVā.SNA.148cd: लोकागमप्रसिद्धेषु पदार्थेष्वन्यथा वचः ||
ŚlōVā.SNA.149ab: तन्मुधाखेदकारि स्याद्गोविषाणाशनोपमम्
ŚlōVā.SNA.149cd: यदि त्ववश्यं कर्तव्यस्तार्किकोक्तिविपर्ययः ||
ŚlōVā.SNA.150ab: ततो वेदानुसारेण कार्या दिक्श्रोत्रतामतिः
ŚlōVā.SNA.150cd: दिशः श्रोत्रमिति ह्येतत्प्रलयेष्वभिधीयते ||
ŚlōVā.SNA.151ab: तच्च प्रकृतिगामित्ववचनं चक्षुरादिवत्
ŚlōVā.SNA.151cd: सूर्यमस्य तथा चक्षुरुक्तं गमयतादिति ||
ŚlōVā.SNA.152ab: तेजः प्रकृतिविज्ञानं तथा श्रोत्रं दिगात्मकम्
ŚlōVā.SNA.152cd: दिक्च सर्वंगतौका च यावद्व्योम व्यवस्थिता ||
ŚlōVā.SNA.153ab: कर्णच्छिद्रपरिच्छन्ना श्र्तोत्रमाकाशदेशवत्
ŚlōVā.SNA.153cd: यावांश्च कणभुग्न्यायो नभोभागप्रकल्पने ||
ŚlōVā.SNA.154ab: दिग्भागे तु समस्तोऽसौ, आगमात्तु विशिष्यते
ŚlōVā.SNA.154cd: तस्माद्दिग्द्रव्यभागो यः पुण्यापुण्यवशीकृतः ||
ŚlōVā.SNA.155ab: कर्णच्छिद्रपरिच्छिन्नः श्रोत्रं संस्क्रियते च सः
ŚlōVā.SNA.155cd: तस्मात्स्वतोऽनवस्थानं परस्तादित्यसिद्धता ||
ŚlōVā.SNA.156ab: प्रत्ययस्यानवस्थानं व्योम्न्यपि स्थगितेऽस्ति नः
ŚlōVā.SNA.156cd: न च तस्मिन्विनाशित्वं द्रव्येऽद्रव्यात्मके सति ||
ŚlōVā.SNA.157ab: तत्रानुमानबुद्धिश्चेत्, शब्देऽप्यस्तीति गम्यताम्
ŚlōVā.SNA.157cd: करोतेर्यच्च कर्मत्वात्कृतकत्वमुदाहृतम् ||
ŚlōVā.SNA.158ab: अर्थस्तावदसिद्धोऽयमभिधानमथोच्यते
ŚlōVā.SNA.158cd: तत्रापि व्यभिचारित्वं तत्क्रियाजन्मवादिनः ||
ŚlōVā.SNA.159ab: गोमयादावतज्जन्येऽप्येष शब्दो हि दृश्यते
ŚlōVā.SNA.159cd: यथा कथञ् चिदिष्टं चेत्कार्यत्वं गोमयादिषु ||
ŚlōVā.SNA.160ab: तथाप्याकाशमात्रत्वं कुरुष्वेत्यत्र दृश्यते
ŚlōVā.SNA.160cd: वरणाभावमात्रत्वात्कार्यमेवेति चेत्, न तत् ||
ŚlōVā.SNA.161ab: बौद्धानामपि नाभावः स्वय्ंसिद्धो हि जन्यते
ŚlōVā.SNA.161cd: मृदां देशान्तरप्राप्तिर्व्यापारफलमत्र हि ||
ŚlōVā.SNA.162ab: अनावृत्यात्मकं व्योम नित्यमेव व्यवस्थितम्
ŚlōVā.SNA.162cd: नित्यस्य करणाभावात्प्रयोगेऽस्मिन्नथोच्यते ||
ŚlōVā.SNA.163ab: भ्रान्तत्वं गौणता वेति शब्देऽप्येवं भविष्यति
ŚlōVā.SNA.163cd: प्राग्भागो यः सुराष्ट्राणां मालवानां स दक्षिणः ||
ŚlōVā.SNA.164ab: प्राग्भागः पुनरेतषां तेषामुत्तरतः स्थितः
ŚlōVā.SNA.164cd: तेन सूर्योदितेर्देशौ भिन्नावुभयवासिनाम् ||
ŚlōVā.SNA.165ab: दृष्टौ सवितुरेकत्वेऽप्यतोऽनैकान्तिको भवेत्
ŚlōVā.SNA.165cd: पश्यन्त्येके च यद्देशावुदयास्तमयौ रवेः ||
ŚlōVā.SNA.166ab: तावत्येवाभिमन्यन्ते परस्तात्तन्निवासिनः
ŚlōVā.SNA.166cd: न च भिन्ना निरीक्ष्यन्ते तेन नादित्यभिन्नता ||
ŚlōVā.SNA.167ab: मध्याह्ने सर्वं पुंसां स्यादेकं चोपरि दर्शनम्
ŚlōVā.SNA.167cd: यो यो गृहीतः सर्वस्मात्पुरतः सवितेक्ष्यते ||
ŚlōVā.SNA.168ab: तदन्तराधिकात्मा च भाति तेनाग्रतः स्थितः
ŚlōVā.SNA.168cd: विप्रकृष्टान्तराणां च स्तोकदेशेऽपि दृश्यते ||
ŚlōVā.SNA.169ab: सिद्धभिन्नाग्रदेशानां दूरदेशसमानता
ŚlōVā.SNA.169cd: तत्रापि विप्रकृष्टस्य सन्निध्यध्यासकारिता ||
ŚlōVā.SNA.170ab: देशभ्रान्तिर्भवेत्पुंसां तत्तद्देशमपश्यताम्
ŚlōVā.SNA.170cd: शब्दे तु किंनिमित्तैषा, तत्रापि व्यापिताकृता ||
ŚlōVā.SNA.171ab: यो यो गृहीतः सर्वस्मिन्देशे शब्दोऽपि दृश्यते
ŚlōVā.SNA.171cd: न चास्यावयवाः सन्ति येन वर्त्तेत भागशः ||
ŚlōVā.SNA.172ab: शब्दो वर्त्तत इत्येवम्, तत्र सर्वात्मकश्च सः
ŚlōVā.SNA.172cd: व्यञ्जकध्वन्यधीनत्वात्तद्देशे तु स गृह्यते ||
ŚlōVā.SNA.173ab: न च ध्वनीनां सामर्थ्यं व्याप्तुं व्योम निरन्तरम्
ŚlōVā.SNA.173cd: तेनाविच्छिन्नरूपेण नासौ सर्वत्र गृह्यते ||
ŚlōVā.SNA.174ab: ध्वनीनां भिन्नदेशत्वं श्रुतिस्तत्रानुरुध्यते
ŚlōVā.SNA.174cd: अपूरितान्तरालत्वाद्विच्छेदश्चावसीयते ||
ŚlōVā.SNA.175ab: तेषां चाल्पकदेशत्वाच्छब्दस्याविभुतामतिः
ŚlōVā.SNA.175cd: गतिमद्वेगवत्त्वाभ्यां ते चायान्ति यतो यतः ||
ŚlōVā.SNA.176ab: श्रोता ततस्ततः शब्दमायान्तमिव मन्यते
ŚlōVā.SNA.176cd: सूर्यस्य भिन्नदेशत्वं नन्वेकेन न गृह्यते ||
ŚlōVā.SNA.177ab: न नाम सर्वथा तावद्दृष्टास्यानेकदेशता
ŚlōVā.SNA.177cd: सविशेषणहेतुश्चेत्तथापि व्यभिचारिता ||
ŚlōVā.SNA.178ab: दृश्यते भिन्नदेशोऽयमित्येकोऽपि हि बुद्ध्यते
ŚlōVā.SNA.178cd: जलपात्रेषु चैकेन नानेकः सवितेक्ष्यते ||
ŚlōVā.SNA.179ab: युगपत्, न च भेदस्य प्रमाणं तुल्यवेदनात्
ŚlōVā.SNA.179cd: आहैकेन निमित्तेन प्रतिपात्रं पृथक्पृथक् ||
ŚlōVā.SNA.180ab: भिन्नानि प्रतिबिम्बानि जायन्ते युगपन्मम
ŚlōVā.SNA.180cd: अत्र ब्रूमो यदा तावज्जले सौरेण तेजसा ||
ŚlōVā.SNA.181ab: स्फुरता चाक्षुषं तेजः प्रतिस्रोतः प्रवर्त्तितम्
ŚlōVā.SNA.181cd: स्वदेश एव गृह्णाति सवितारमनेकधा ||
ŚlōVā.SNA.182ab: भिन्नमूर्तिं यथा पात्रं तदास्यानेकता कुतः
ŚlōVā.SNA.182cd: ईषन्निमीलितेऽङ्गुल्या यथा चक्षुषि दृश्यते ||
ŚlōVā.SNA.183ab: पृथगेकोऽपि भिन्नत्वाच्चक्षुर्वृत्तेस्तथैव नः
ŚlōVā.SNA.183cd: अन्ये तु चोदयन्त्यत्र प्रतिबिम्बोदयैषिणः ||
ŚlōVā.SNA.184ab: स एव चेत्प्रतीयेत कस्मान्नोपरि दृश्यते
ŚlōVā.SNA.184cd: कूपादिषु कुतोऽधस्तात्प्रतिबिम्बेक्षणं भवेत् ||
ŚlōVā.SNA.185ab: प्राङ्मुखो दर्पणं पश्यन्स्याच्चेत्प्रत्यङ्मुखः कथम्
ŚlōVā.SNA.185cd: तत्रैव बोधयेदर्थं बहिर्यातं यदिन्द्रियम् ||
ŚlōVā.SNA.186ab: तत एतद्भवेदेवं शरीरे तत्तु बोधकम्
ŚlōVā.SNA.186cd: अप्सूर्यदर्शिनां नित्यं चक्षुर्द्वेधा प्रवर्त्तते ||
ŚlōVā.SNA.187ab: एकमूर्ध्वमधस्ताच्च तत्रोर्ध्वांशप्रकाशितम्
ŚlōVā.SNA.187cd: अधिष्ठानानृजुस्थत्वान्नात्मा सूर्यं प्रपद्यते ||
ŚlōVā.SNA.188ab: पारम्पर्यार्पितं सन्तमवाग्वृत्त्या तु बुध्यते
ŚlōVā.SNA.188cd: ऊर्ध्ववृत्तेस्तदेकत्वादवागिव च मन्यते ||
ŚlōVā.SNA.189ab: अधस्तादेव तेनार्कः, सान्तरालः प्रतीयते
ŚlōVā.SNA.189cd: एवं प्राग्भूतया वृत्त्या प्रत्यग्वृत्तिसमर्पितम् ||
ŚlōVā.SNA.190ab: बुध्यमानो मुखं भ्रान्त्या प्रत्यगित्यवगच्छति
ŚlōVā.SNA.190cd: अनेकदेशवृत्तौ वा सत्यपि प्रतिबिम्बके ||
ŚlōVā.SNA.191ab: समानबुद्धिगम्यत्वान्नानात्वं नैव विद्यते
ŚlōVā.SNA.191cd: वक्तृवक्त्रप्रदेशानां भिन्नत्वाद्भिन्नदेशता ||
ŚlōVā.SNA.192ab: श्रोत्रागमनपक्षे स्यात्तद्देशे त्वेकदेशता
ŚlōVā.SNA.192cd: अधिष्ठानाबहिर्वृत्तेरन्यस्मिन्सत्यपीन्द्रिये ||
ŚlōVā.SNA.193ab: तद्देशाः कर्णशष्कुल्यो गृह्येरन्गमने सति
ŚlōVā.SNA.193cd: इयं तु वक्त्रनेकत्वे श्रोत्रैकत्वे च कल्पना ||
ŚlōVā.SNA.194ab: वक्तर्येकत्र भिन्नेषु श्र्तोतृषु स्याद्विपर्ययः
ŚlōVā.SNA.194cd: तत्र हि श्रोत्रदेशानां भिन्नत्वाद्भिन्नदेशता ||
ŚlōVā.SNA.195ab: तदागमे तु वक्त्रेक्यादेकदेशत्वसम्भवः
ŚlōVā.SNA.195cd: ध्वन्यागत्या यदि भ्रान्तिरितरत्रापि सा समा ||
ŚlōVā.SNA.196ab: भिन्नव्यञ्जकताल्वादिदेशभेदाद्भविष्यति
ŚlōVā.SNA.196cd: सूत्रेण युगपद्भावः श्रोत्रैकत्वादुदाहृतः ||
ŚlōVā.SNA.197ab: अतस्तदनुसारेण यद्यपीत्यादिकीर्तनम्
ŚlōVā.SNA.197cd: देशभेदेन भिन्नत्वमित्येतच्चानुमानिकम् ||
ŚlōVā.SNA.198ab: प्रत्यक्षस्तु स एवेति प्रत्ययस्तेन बाधकः
ŚlōVā.SNA.198cd: पर्यायेण यथा चैको भिन्नान्देशान्व्रजन्नपि ||
ŚlōVā.SNA.199ab: देवदत्तो न भिद्येत तथा शब्दो न भिद्यते
ŚlōVā.SNA.199cd: ज्ञातैकत्वो यथैवासौ दृश्यमानः पुनः पुनः ||
ŚlōVā.SNA.200ab: न भिन्नः कालभेदेन तथा शब्दो न देशतः
ŚlōVā.SNA.200cd: पर्यायादविरोधश्चेद्, व्यापित्वादपि दृश्यताम् ||
ŚlōVā.SNA.201ab: दृष्टसिद्धौ हि यो धर्मः सर्वथा सोऽभ्युपेयते
ŚlōVā.SNA.201cd: वर्णान्तरविकार्यत्वादिति योक्ता विनाशिता ||
ŚlōVā.SNA.202ab: उक्ते च हेतुसिद्ध्यर्थ सादृश्यस्मरणे पुनः
ŚlōVā.SNA.202cd: तत्र स्मृतेरसिद्धत्वम्, न ह्येवं पाणिनेर्वचः ||
ŚlōVā.SNA.203ab: इकारपरिणामेन यकारः क्रियतामिति
ŚlōVā.SNA.203cd: सिद्धे शब्दार्थसम्बन्धे तच्छास्त्रं हि प्रवर्त्तते ||
ŚlōVā.SNA.204ab: प्रयोगनियमार्थाय न चैवं सिद्धता भवेत्
ŚlōVā.SNA.204cd: भिन्नप्रसिद्धयोस्तेन दधि दध्येति शब्दयोः ||
ŚlōVā.SNA.205ab: आचक्षाणेन साधुत्वं दधीत्यौत्सर्गिकः कृतः
ŚlōVā.SNA.205cd: अन्वाख्यातुं स्वरूपेण दध्यशब्दं च वेदितुम् ||
ŚlōVā.SNA.206ab: स्वशास्त्रे लघुबोधार्थमेकत्वमिव दर्शितम्
ŚlōVā.SNA.206cd: तत्राचि परतः सिद्धं दध्यशब्दं निवर्त्तयन् ||
ŚlōVā.SNA.207ab: दधीति शास्त्रतः प्राप्तः सोऽयं तेनैव वार्यते
ŚlōVā.SNA.207cd: इक्प्रयोगप्रसङ्गे तु यण् साधुरिति गम्यते ||
ŚlōVā.SNA.208ab: परमार्थस्तु नैवास्मिन्विकारोऽभूत्कदा चन
ŚlōVā.SNA.208cd: केवलं यत्तु सादृश्यं तदनैकान्तिकीकृतम् ||
ŚlōVā.SNA.209ab: कुन्दे दध्यविकारेऽपि तत्सादृश्यं हि दृश्यते
ŚlōVā.SNA.209cd: नास्ति सर्वात्मना तच्चेच्छब्देऽपि स्थानमात्रकम् ||
ŚlōVā.SNA.210ab: तेनैतयोरसिद्धत्वात्मूलहेतोरसिद्धता
ŚlōVā.SNA.210cd: कारणानुविधायित्वं यच्चाल्पत्वमहत्त्वयोः ||
ŚlōVā.SNA.211ab: तदसिद्धं न वर्णो हि वर्धते न पदं क्व चित्
ŚlōVā.SNA.211cd: वर्णान्तरजनौ तावत्तत्पदत्वं विहन्यते ||
ŚlōVā.SNA.212ab: अपदं हि भवेदेतद्यदि वा स्यात्पदान्तरम्
ŚlōVā.SNA.212cd: वर्णोऽनवयवत्वात्तु वृद्धिह्रासौ न गच्छति ||
ŚlōVā.SNA.213ab: व्योमादिवदतोऽसिद्धा वृद्धिरस्य स्वरूपतः
ŚlōVā.SNA.213cd: अथ ताद्रूप्यविज्ञानं हेतुरित्यभिधीयते ||
ŚlōVā.SNA.214ab: तथापि व्यभिचारित्वं शब्दत्वेऽपि हि तन्मतिः
ŚlōVā.SNA.214cd: व्यक्त्यल्पत्वमहत्त्वे च यद्यथानुविधीयते ||
ŚlōVā.SNA.215ab: तथैवानुविधानार्थं ध्वन्यल्पत्वमहत्त्वयोः
ŚlōVā.SNA.215cd: व्यङ्ग्यानां चैतदस्तीति लोकेऽप्यैकान्तिकं न तत् ||
ŚlōVā.SNA.216ab: दर्पणाल्पमहत्त्वेऽपि दृश्यतेऽनुपतन्मुखम्
ŚlōVā.SNA.216cd: न स्यादव्यङ्ग्यता तस्य तत्क्रियाजन्यतापि वा ||
ŚlōVā.SNA.217ab: न चास्योच्चारणादन्या विद्यते जनिका क्रिया
ŚlōVā.SNA.217cd: यथा महत्यां खातायां मृदि व्योम्नि महत्त्वधीः ||
ŚlōVā.SNA.218ab: अल्पायामल्पधीरेवमत्यन्ताकृतके सति
ŚlōVā.SNA.218cd: तेनात्रैवं परोपाधिः शब्दवृद्धौ मतिभ्रमः ||
ŚlōVā.SNA.219ab: न चस्यूलत्वसूक्ष्मत्वे लक्ष्येते शब्दवृत्तिनी
ŚlōVā.SNA.219cd: बुद्धितीव्रत्वमन्दत्वे महत्त्वाल्पत्वकल्पना ||
ŚlōVā.SNA.220ab: सा च पट्वी भवत्येव महातेजःप्रकाशिते
ŚlōVā.SNA.220cd: मन्दप्रकाशिते मन्दा घटादावपि सर्वदा ||
ŚlōVā.SNA.221ab: एवं दीर्घादयः सर्वे ध्वनिधर्मा इति स्थितम्
ŚlōVā.SNA.221cd: नादो वायुगुणस्तद्वान्वायुर्वा यदि कल्प्यते ||
ŚlōVā.SNA.222ab: वर्णानां श्रोत्रगम्यत्वान्न च ये श्रोत्रगोचराः
ŚlōVā.SNA.222cd: तत्रावर्णात्मकः शब्दः शङ्खादेः श्रूयते कथम् ||
ŚlōVā.SNA.223ab: ध्वनीनां श्रोत्रगम्यत्वं तस्मात्के चित्प्रचक्षते
ŚlōVā.SNA.223cd: मारुतप्रेरितास्ते च कुर्वन्ति श्रोत्रसंस्कृतिम् ||
ŚlōVā.SNA.224ab: वर्णव्यक्तौ च दृष्टत्वात्तेषां नादृष्टकल्पना
ŚlōVā.SNA.224cd: अन्ये तु वर्णयन्त्यत्र पूर्वोक्तध्वनिवादिनः ||
ŚlōVā.SNA.225ab: मरुतामेव नानात्वाद्घोषश्रुत्युपपादनम्
ŚlōVā.SNA.225cd: तत्र ताल्वादिसंयोगविभागैः प्रेरिताः स्फुटम् ||
ŚlōVā.SNA.226ab: व्यञ्जन्ति वर्णमन्ये तु शब्दत्वं सर्ववर्णभाक्
ŚlōVā.SNA.226cd: वर्णसर्वगतत्वात्तु नापद्येत निराश्रयम् ||
ŚlōVā.SNA.227ab: न च पर्यनुयोगः स्यात्क्व वर्णे व्यक्तिरित्ययम्
ŚlōVā.SNA.227cd: एत एव च ते पूर्वमुक्ता बोधानुवर्त्तिनः ||
ŚlōVā.SNA.228ab: येषां प्रचयनानात्वाद्वृत्तिभेदः प्रतीयते
ŚlōVā.SNA.228cd: यद्वा जात्यन्तरं सन्तु सर्वथा कार्यहेतुकम् ||
ŚlōVā.SNA.229ab: त्वत्पक्षवद्ध्वनीनां नः शक्तिभेदप्रकल्पनम्
ŚlōVā.SNA.229cd: दर्शनस्य परार्थत्वं यदि नाम प्रतीयते ||
ŚlōVā.SNA.230ab: शब्दस्य किमिहायातं येन नित्योऽभ्युपेयते
ŚlōVā.SNA.230cd: अनित्येष्वपि दृष्टत्वाद्द्वीपज्वालाघटादिषु ||
ŚlōVā.SNA.231ab: परार्थदर्शनत्वस्य धर्मत्वेऽपि न हेतुता
ŚlōVā.SNA.231cd: विना साधर्म्यदृष्टान्ताद्विरुद्धो वा भवेदयम् ||
ŚlōVā.SNA.232ab: नित्यानामप्रयोगित्वमणूनामपि दश्यते
ŚlōVā.SNA.232cd: अर्थप्रत्यायनं चैष जन्मनैव करिष्यति ||
ŚlōVā.SNA.233ab: विनापि स्थास्नुरूपेण संयोगादीन्यथा क्रिया
ŚlōVā.SNA.233cd: पूर्वालोचनमेतस्य भूतस्मृत्या च कर्मवत् ||
ŚlōVā.SNA.234ab: तस्मान्न विनियोज्यत्वात्प्रागस्तित्वं घटादिवत्
ŚlōVā.SNA.234cd: प्रकाशितं यथा चार्थं तेजसा केन चित्पुरा ||
ŚlōVā.SNA.235ab: न वा भूयोपि बुद्ध्यन्ते शब्दादपि तथा भवेत्
ŚlōVā.SNA.235cd: दर्शनस्य परार्थत्वे यदसिद्ध्यादि चोद्यते ||
ŚlōVā.SNA.236ab: तत्काष्ठदहनो वह्निरब्दाहार्थं नियुज्यते
ŚlōVā.SNA.236cd: अनुमानप्रयोगे हि वक्तुमित्यादि युज्यते ||
ŚlōVā.SNA.237ab: अर्थापत्तिरियं चोक्ता पक्षधर्मादिवर्जिता
ŚlōVā.SNA.237cd: यदि नाशिनि नित्ये वा विनाशिन्येव वा भवेत् ||
ŚlōVā.SNA.238ab: शब्दे वाचकसामर्थ्यम्, ततो दूषणमुच्यताम्
ŚlōVā.SNA.238cd: फलवद्व्यवहाराङ्गभूतार्थप्रत्ययाङ्गता ||
ŚlōVā.SNA.239ab: निष्फलत्वेन शब्दस्य योग्यत्वादवधार्यते
ŚlōVā.SNA.239cd: परीक्ष्यमाणस्तेनास्य युक्त्या नित्यविनाशयोः ||
ŚlōVā.SNA.240ab: स धर्मोऽभ्युपगन्तव्यो यः प्रधानं न बाधते
ŚlōVā.SNA.240cd: न ह्यङ्गाङ्गानुरोधेन प्रधानफलबाधनम् ||
ŚlōVā.SNA.241ab: युज्यते, नाशिपक्षे च तदेकान्तात्प्रसज्यते
ŚlōVā.SNA.241cd: न ह्यदृष्टार्थसम्बन्धः शब्दो भवति वाचकः ||
ŚlōVā.SNA.242ab: तथा चेत्स्यादपूर्वोऽपि सर्वः सर्वं प्रकाशयेत्
ŚlōVā.SNA.242cd: सम्बन्धदर्शनं चास्य नानित्यस्योपपद्यते ||
ŚlōVā.SNA.243ab: सम्बन्धज्ञानसिद्धिश्चेद्ध्रुवं कालान्तरस्थितिः
ŚlōVā.SNA.243cd: अन्यस्मिन्ज्ञातसम्बन्धे न चान्यो वाचको भवेत् ||
ŚlōVā.SNA.244ab: गोशब्देज्ञातसम्बन्धे नाश्वशब्दो हि वाचकः
ŚlōVā.SNA.244cd: अथान्योऽपि स्वभावेन कश्चिदेवावबोधकः ||
ŚlōVā.SNA.245ab: तत्रानिबन्धने न स्यात्कोऽसाविति विनिश्चयः
ŚlōVā.SNA.245cd: यतः प्रत्यय इत्येवं व्यवहारोऽवकल्पते ||
ŚlōVā.SNA.246ab: श्रोत्णां स्यादपीत्थं तु वक्त्णां नावकल्पते
ŚlōVā.SNA.246cd: अज्ञात्वा कमसौ शब्दमादावेव विवक्षति ||
ŚlōVā.SNA.247ab: जानाति चेदवश्यं स पूर्वं तेनावधारितः
ŚlōVā.SNA.247cd: तेजः प्रत्यक्षशेषत्वान्न तत्त्वेऽपि प्रकाशकम् ||
ŚlōVā.SNA.248ab: सदृशत्वात्प्रतीतिश्चेत्, तद्द्वारेणाप्यवाचकः
ŚlōVā.SNA.248cd: कस्य चैकस्य सादृश्यात्कल्प्यतां वाचकोऽपरः ||
ŚlōVā.SNA.249ab: अदृष्टसङ्गतित्वेन सर्वेषां तुल्यता यतः
ŚlōVā.SNA.249cd: अर्थवान्पूर्वदृष्टश्चेत्, तस्य तावान्कुतः क्षणः ||
ŚlōVā.SNA.250ab: द्विस्त्रिर्वानुपलब्धो हि नार्थवान्सम्प्रतीयते
ŚlōVā.SNA.250cd: अप्रतीतान्यशब्दानां तत्कालेऽसावनर्थकः ||
ŚlōVā.SNA.251ab: स एवान्यश्रुतीनां स्यादर्थवानिति विस्मयः
ŚlōVā.SNA.251cd: अथास्य विद्यमानाऽऽपि कैश्चिदर्थो न गम्यते ||
ŚlōVā.SNA.252ab: तत्तुल्यमुत्तरस्येति किं सादृश्येन वाचकः
ŚlōVā.SNA.252cd: अनर्थकत्वमस्य स्यादर्थानन्यश्रुतीन्प्रति ||
ŚlōVā.SNA.253ab: पूर्वस्मिन्नपि तत्सत्त्वात्सर्वानर्थकता भवेत्
ŚlōVā.SNA.253cd: अर्थवत्सदृशत्वेन यो वा श्रुतवतां मतः ||
ŚlōVā.SNA.254ab: मुख्योऽसावश्रुतीनां स्यात्, तदेकत्वे न युज्यते
ŚlōVā.SNA.254cd: सम्बन्धाकरणे युक्तिस्तदुक्तमिति कथ्यते ||
ŚlōVā.SNA.255ab: शब्दानित्यत्वपक्षेऽपि विशेषेण स दुष्करः
ŚlōVā.SNA.255cd: शब्दं तावदनुच्चार्य सम्बन्धकरणं कुतः ||
ŚlōVā.SNA.256ab: न चोच्चारितष्टस्य सम्बन्धेन प्रयोजनम्
ŚlōVā.SNA.256cd: तेनासम्बद्ध्य नष्टत्वात्पूर्वस्तावदनर्थकः ||
ŚlōVā.SNA.257ab: उत्तरोऽकृतसम्बन्धो विज्ञायेतार्थवान्कथम्
ŚlōVā.SNA.257cd: शब्दोच्चारणसम्बन्धकरणव्यावहारिकाः ||
ŚlōVā.SNA.258ab: क्रियाः क्रमस्वभावत्वात्कः कुर्याद्युगपत्क्व चित्
ŚlōVā.SNA.258cd: देशकालादिभेदानां पुंसा शब्दान्तरश्रुतेः ||
ŚlōVā.SNA.259ab: पूर्वं कृत्रिमसम्बन्धेऽप्येकः शब्दो न सिध्यति
ŚlōVā.SNA.259cd: सम्बन्धकथनेऽप्यस्य स्यादेवैषा निराकृतिः ||
ŚlōVā.SNA.260ab: नष्टासद्वर्त्तमानेषु नाख्यानस्य हि सम्भवः
ŚlōVā.SNA.260cd: अर्थवान्कतरः शब्दः श्रोतुर्वक्त्रा च कथ्यताम् ||
ŚlōVā.SNA.261ab: यदा पूर्वश्रुतं शब्दं नासौ श्क्नोति भाषितुम्
ŚlōVā.SNA.261cd: न तावदर्थवन्तं स ब्रवीति सदृशं बदेत् ||
ŚlōVā.SNA.262ab: नार्थवत्सदृशः शब्दः श्रोतुस्तत्रोपपद्यते
ŚlōVā.SNA.262cd: अर्थवद्ग्रहणाभावात्, न चासावर्थवान्स्वयम् ||
ŚlōVā.SNA.263ab: वक्तुः श्रोतृत्ववेलायामेतदेव प्रसज्यते
ŚlōVā.SNA.263cd: एवं च सर्ववक्त्णां न शब्दः क्वचिदर्थवान् ||
ŚlōVā.SNA.264ab: भवेद्यद्यपि सम्बन्धः सर्गादौ कस्य चित्कृतः
ŚlōVā.SNA.264cd: तस्मिन्नबुद्धे नैव स्यादेकस्मात्सदृशे मतिः ||
ŚlōVā.SNA.265ab: अथ तत्कालजैः पुम्भिस्तस्मिन् शब्देऽवधारिते
ŚlōVā.SNA.265cd: प्रवृत्तेरनुमीयेत तत्सादृश्यपरम्परा ||
ŚlōVā.SNA.266ab: तत्र सम्बन्धमार्गेण पूर्वोक्तेन प्रसज्यते
ŚlōVā.SNA.266cd: स्मार्यं तन्मूलसादृश्यं तदधीनार्थनिश्चयात् ||
ŚlōVā.SNA.267ab: वस्तुन्युत्पत्तिभिन्ने च दूरादारभ्य कल्पितम्
ŚlōVā.SNA.267cd: स्तोकस्तोकविशेषेण सादृश्यं विप्रकृष्यते ||
ŚlōVā.SNA.268ab: स्वरव्यञ्जनमात्रादिभेदाच्छब्दे विशेषतः
ŚlōVā.SNA.268cd: शालामालाऽऽबलावेलाशीलेत्यादिप्रकल्पनात् ||
ŚlōVā.SNA.269ab: सादृश्यात्प्रतिपत्तौ च भ्रान्तिज्ञानं प्रसज्यते
ŚlōVā.SNA.269cd: धूमे वृष्टेऽग्निसम्बन्धे बाष्पादिव कृशानुषीः ||
ŚlōVā.SNA.270ab: एवमस्त्विति चेत्ब्रूयान्नैतद्बाधकवर्जनात्
ŚlōVā.SNA.270cd: तावता सिद्धमिति चेत्, शब्दाभेदोऽपि सिध्यति ||
ŚlōVā.SNA.271ab: तथा भिन्नमभिन्नं वा सादृश्यं व्यक्तितो भवेत्
ŚlōVā.SNA.271cd: एवमेकमनेकं वा नित्यं वाक्नित्यमेव वा ||
ŚlōVā.SNA.272ab: भिन्नत्वैकत्वनित्यत्वे जातिरेव प्रकल्प्यते
ŚlōVā.SNA.272cd: अभेदानित्यनानात्वे पूर्वोक्तेनैव तुल्यता ||
ŚlōVā.SNA.273ab: व्यक्त्यनन्यत्तथैकं च सादृश्यं नित्यमिष्यते
ŚlōVā.SNA.273cd: व्यक्तिनित्यत्वमापन्नं तथा सत्यस्मदोहितम् ||
ŚlōVā.SNA.274ab: न चावयवसामान्यरूपा सदृशता तव
ŚlōVā.SNA.274cd: वर्णाभेदे हि सा सिध्येन्न चाभेदस्त्वयेष्यते ||
ŚlōVā.SNA.275ab: गोशब्दत्वादिगत्वादि पूर्वमेव निराकृतम्
ŚlōVā.SNA.275cd: वर्णव्यक्तय एव स्युर्नित्यास्तेनावबोधकाः ||
ŚlōVā.SNA.276ab: गोशब्देऽवस्थितेऽस्माकं तदशक्तिजकारिता
ŚlōVā.SNA.276cd: गाव्यादेरपि गोबुद्धिर्मूलशब्दानुसारिणी ||
ŚlōVā.SNA.277ab: स्यात्सादृश्यनिमित्ता चेद्गौरशब्दादपि ध्रुवम्
ŚlōVā.SNA.277cd: तेनाव्यावृत्तिरिष्टात्र गोशब्दादेव सा हि धीः ||
ŚlōVā.SNA.278ab: नन्वानुपूर्व्यनित्यत्वादनित्यो वाचको भवेत्
ŚlōVā.SNA.278cd: पदं वाचकमिष्टं हि क्रमाधीना च तन्मतिः ||
ŚlōVā.SNA.279ab: वर्णाः सर्वगतत्वाद्वो न स्वतः क्रमवृत्तयः
ŚlōVā.SNA.279cd: अनित्यध्वनिकार्यत्वात्क्रमस्यातो विनाशिता ||
ŚlōVā.SNA.280ab: पुरुषाधीनता चास्य तद्विवक्षावशाद्भवेत्
ŚlōVā.SNA.280cd: वर्णानां नित्यता तेन निष्फला परमाणुवत् ||
ŚlōVā.SNA.281ab: यथा सत्यणुनित्यत्वे घटे तद्रचनात्मके
ŚlōVā.SNA.281cd: न नित्यतैवं वर्णेषु नित्येषु पदनाशिता ||
ŚlōVā.SNA.282ab: न च क्रमाद्विना वर्णा विज्ञाताः प्रतिपादकाः
ŚlōVā.SNA.282cd: क्रमस्यैव पदत्वं वस्तस्मादेवं प्रसज्यते ||
ŚlōVā.SNA.283ab: पदं वर्णातिरिक्तं तु येषां स्यात्क्रमवर्जितम्
ŚlōVā.SNA.283cd: तेषामेवार्थवत्येषा शब्दनित्यत्वकल्पना ||
ŚlōVā.SNA.284ab: न तावदानुपूर्व्यस्य पदत्वं नः प्रसज्यते
ŚlōVā.SNA.284cd: न हि वस्त्वन्तराधारमेतद्दृष्टं प्रकाशकम् ||
ŚlōVā.SNA.285ab: द्वये सत्यपि तेनात्र विज्ञेयोऽर्थस्य वाचकः
ŚlōVā.SNA.285cd: वर्णाः किं नु क्रमोपेताः किं नु वर्णाश्रयः क्रमः ||
ŚlōVā.SNA.286ab: क्रमः क्रमवतामङ्गमिति किं युक्तिसाध्यता
ŚlōVā.SNA.286cd: धर्ममात्रमसौ तेषां न वस्त्वन्तरमिष्यते ||
ŚlōVā.SNA.287ab: इत्थं प्रतीयमानाः स्युर्वर्णास्तेनावबोधकाः
ŚlōVā.SNA.287cd: न च क्रमस्य कार्यत्वं पूर्वसिद्धपरिग्रहात् ||
ŚlōVā.SNA.288ab: वक्ता न हि क्रमं कञ् चिद्स्वातन्त्र्येण प्रपद्यते
ŚlōVā.SNA.288cd: यथैवास्य परैरुक्तिस्तथैवैनं विवक्षति ||
ŚlōVā.SNA.289ab: परोऽप्येवमतश्चास्य, सम्बन्धवदनित्यता
ŚlōVā.SNA.289cd: तेनैवं व्यवहारात्स्यादकौटस्थ्येऽपि नित्यता ||
ŚlōVā.SNA.290ab: यत्नतः प्रतिषेध्या नः पुरुषाणां स्वतन्त्रता
ŚlōVā.SNA.290cd: वर्णानामपि नन्वेवमकौटस्थ्येऽपि सेत्स्यति ||
ŚlōVā.SNA.291ab: नित्येषु सत्सु वर्णेषु व्यवहारात्क्रमोदयः
ŚlōVā.SNA.291cd: घटादिरचना यद्वन्नित्येषु परमाणुषु ||
ŚlōVā.SNA.292ab: तदभावे हि निर्मूला रचना नावधार्यते
ŚlōVā.SNA.292cd: अणुकल्पाश्च वर्णांशा न सन्तीत्युपपादितम् ||
ŚlōVā.SNA.293ab: परैरुक्तान्ब्रवीमीति विवक्षा चेदृशी ध्रुवम्
ŚlōVā.SNA.293cd: तथा च नित्यतापत्तिः, न चान्यच्चिह्नमस्ति वः ||
ŚlōVā.SNA.294ab: तज्जातीयत्वसादृश्ये निषिद्धे, यत्तु सम्भवेत्
ŚlōVā.SNA.294cd: शब्दत्वेन सजातित्वं तुल्यं शब्दान्तरेषु तत् ||
ŚlōVā.SNA.295ab: जात्या याथा घटादीनां व्यवहारोपलक्षणम्
ŚlōVā.SNA.295cd: तथैव चानुपूर्व्यादेर्जातिद्वारेण सेत्स्यति ||
ŚlōVā.SNA.296ab: ताल्वादिजातयस्तावत्सर्वपुंसां व्यवस्थिताः
ŚlōVā.SNA.296cd: वक्ता तावद्ध्वनींस्ताभिरुपलक्ष्य निरस्यति ||
ŚlōVā.SNA.297ab: तेषां च जातयो भिन्नाः शब्दाभिव्यक्तिहेतवः
ŚlōVā.SNA.297cd: यावद्वर्णं प्रवर्तन्ते व्यक्तयो वा तदन्विताह् ||
ŚlōVā.SNA.298ab: तत्र ताल्वादिसंयोगविभागक्रमपूर्वकम्
ŚlōVā.SNA.298cd: ध्वनीनामानुपूर्व्यं स्याज्जात्या चोभयनित्यता ||
ŚlōVā.SNA.299ab: यथैव भ्रमणादीनां भागैर्जात्या च लक्षितैः
ŚlōVā.SNA.299cd: क्रमानुवृत्तिरेवं स्यात्ताल्वादिध्वनिवर्णभाक् ||
ŚlōVā.SNA.300ab: व्यक्तीनामेव वा सौक्ष्म्याज्जातिधर्मावधारणम्
ŚlōVā.SNA.300cd: तद्वशेन च वर्णानां व्यापित्वेऽपि क्रमग्रहः ||
ŚlōVā.SNA.301ab: एवं ध्वनिगुणान्सर्वान्नित्यत्वेन व्यवस्थितान्
ŚlōVā.SNA.301cd: वर्णा अनुपतन्तः स्युरर्थभेदावबोधिनः ||
ŚlōVā.SNA.302ab: आनुपूर्वी च वर्णानां ह्रस्वदीर्घप्लुताश्च ये
ŚlōVā.SNA.302cd: कालस्य प्रविभागास्तैर्जायन्ते ध्वन्युपाधयः ||
ŚlōVā.SNA.303ab: कालश्चैको विभुर्नित्यः, प्रविभक्तोऽपि गम्यते
ŚlōVā.SNA.303cd: वर्णवत्, सर्वभावेषु व्यज्यते केन चित्क्व चित् ||
ŚlōVā.SNA.304ab: वर्णेषु व्यज्यमानस्य तस्य प्रत्यायनाङ्गता
ŚlōVā.SNA.304cd: अन्यत्रापि तु सद्भावात्तत्स्वरूपस्य नित्यता ||
ŚlōVā.SNA.305ab: तस्मान्न पदधर्मोऽस्ति विनाशो कश्चिदीदृशः
ŚlōVā.SNA.305cd: तेन नित्यं पदं सिद्धं वर्णानित्यत्ववादिनाम् ||
ŚlōVā.SNA.306ab: परधर्मेऽपि चाङ्गत्वमुक्तमश्वगजादिवत्
ŚlōVā.SNA.306cd: नित्यतायां च सर्वेषामर्थपत्तेः प्रमाणता ||
ŚlōVā.SNA.307ab: पदेऽनवयवे चापि व्यञ्जकैः क्रमवृत्तिभिः
ŚlōVā.SNA.307cd: पुरुषाधीनतायां च न प्रामाण्यं प्रसज्यते ||
ŚlōVā.SNA.308ab: वाक्क्येषु दृष्टमेतच्च तन्निर्भागत्ववादिनाम्
ŚlōVā.SNA.308cd: अन्यथानुपपत्त्या तत्सर्वथा पदनित्यता ||
ŚlōVā.SNA.309ab: पराथदर्शनार्थत्वं येनायं प्रतिपद्यते
ŚlōVā.SNA.309cd: स धर्मो ह्यनुमानाय सम्बन्धापेक्षितोच्यते ||
ŚlōVā.SNA.310ab: न साधनप्रयोगोऽयं सूत्रकारेण रच्यते
ŚlōVā.SNA.310cd: वृत्तिकारेण चार्थस्तु योग्यो द्वाभ्यां निरूपितः ||
ŚlōVā.SNA.311ab: अत्रोच्यते स्थिरः शब्दो धूमगोत्वादिजातिवत्
ŚlōVā.SNA.311cd: सम्बन्धानुभ्वापेक्षसामान्यार्थावबोधनात् ||
ŚlōVā.SNA.312ab: अन्यापोहनसारूप्यजातिलिङ्गत्वकल्पने
ŚlōVā.SNA.312cd: विशेषाणामलिङ्गत्वात्सर्वसामान्यनित्यता ||
ŚlōVā.SNA.313ab: स्ववाक्यादिविरोधो वा परार्थत्वेन कथ्यते
ŚlōVā.SNA.313cd: प्रतिज्ञोच्चार्यते सर्वा साध्यार्थप्रतिपत्तये ||
ŚlōVā.SNA.314ab: न चानित्या ब्रवीत्येषा स्वार्थमित्युपपादितम्
ŚlōVā.SNA.314cd: तेनार्थप्रत्ययापन्नान्नित्यत्वान्नाशबाधनम् ||
ŚlōVā.SNA.315ab: अर्थाभिधानसामर्थ्यमभ्युपेत्य च साधयेत्
ŚlōVā.SNA.315cd: पूर्वाभ्युपगतेनापि नाशित्वं बाधते परः ||
ŚlōVā.SNA.316ab: अर्थप्रतीतिसामर्थ्यैः प्रतिशास्त्रमुपाश्रितैः
ŚlōVā.SNA.316cd: आगमेनापि नाशित्वं बाध्यते सर्ववादिनाम् ||
ŚlōVā.SNA.317ab: सर्वलोकप्रसिद्ध्या च बाधः पूर्वोक्तया दिशा
ŚlōVā.SNA.317cd: अनुमानविरोधोऽपि प्रागुक्तेनैव हेतुना ||
ŚlōVā.SNA.318ab: प्रत्यक्षेण विरुद्धत्वं सङ्ख्याभावेऽभिधास्यते
ŚlōVā.SNA.318cd: वक्तव्यश्चैष कः शब्दो नाशित्वेन प्रसाध्यते ||
ŚlōVā.SNA.319ab: त्रिगुणः पौद्गलो वाऽऽयमाकाशस्याथ वा गुणः
ŚlōVā.SNA.319cd: वर्णादन्योऽथ नादात्मा वायुरूपोऽर्थवाचकः ||
ŚlōVā.SNA.320ab: पदवाक्यात्मकः स्फोटः सारूप्यान्यनिवर्त्तने
ŚlōVā.SNA.320cd: एतेषामस्त्वनित्यत्वं नास्माकं तेषु नित्यता ||
ŚlōVā.SNA.321ab: अप्रसिद्धविशेष्यत्वमाश्रयासिद्धहेतुता
ŚlōVā.SNA.321cd: अथास्मदिष्टः पक्षः स्याद्द्वयमेतत्समं तव ||
ŚlōVā.SNA.322ab: शब्दमात्रमथोच्येत शब्दत्वं च तथा सति
ŚlōVā.SNA.322cd: अनित्यं तच्च सर्वेषां नित्यमिष्टं विरुद्ध्यते ||
ŚlōVā.SNA.323ab: यत्किञ्चिदिह सामान्यं नित्यं सर्वेण कल्प्यते
ŚlōVā.SNA.323cd: अनित्यत्वे हि नैतत्स्याद्व्यक्तिषु कासु चित् ||
ŚlōVā.SNA.324ab: व्यक्तयः शब्दशब्देन न शक्यन्ते च भाषितुम्
ŚlōVā.SNA.324cd: तासां जात्यतिरेके च पूर्वोक्ते एव दूषणे ||
ŚlōVā.SNA.325ab: आश्रयानतिरेके तु जाताविव विरोधिता
ŚlōVā.SNA.325cd: अप्रसिद्धविशेष्यत्वं स्यात्परेषां च पूर्ववत् ||
ŚlōVā.SNA.326ab: अनित्यवं च नाशित्वं यद्यात्यन्तिकमुच्यते
ŚlōVā.SNA.326cd: ततोऽस्मान्प्रति पक्षः स्यादप्रसिद्धविशेषणः ||
ŚlōVā.SNA.327ab: यथा कथञ् चिदिष्टा चेदनित्यव्यपदेश्यता
ŚlōVā.SNA.327cd: अनभिव्यक्त्यवस्थातः साभिव्यक्त्यात्मनेष्यते ||
ŚlōVā.SNA.328ab: ऐकान्तिकविकल्पे च व्यतिरेकविनाशयोः
ŚlōVā.SNA.328cd: पूर्वाभ्युपगमेनापि विरोधः सांख्यजैनयोः ||
ŚlōVā.SNA.329ab: प्रत्यक्षैन्द्रियकत्वादेरौलूक्यानामसिद्धता
ŚlōVā.SNA.329cd: अनेकशब्दकल्प्यत्वादाद्यमध्यभवेषु च ||
ŚlōVā.SNA.330ab: अन्त्यशब्देऽपि पक्षे स्यादाश्रयासिद्धता मम
ŚlōVā.SNA.330cd: सर्वशब्देषु साध्येषु हेतुरव्यापकस्तव ||
ŚlōVā.SNA.331ab: सामान्यैर्व्यभिचारश्च, जातिमत्त्वे सतीति चेत्
ŚlōVā.SNA.331cd: तथापि, असिद्धमस्माकं तद्वत्त्वं व्यतिरिक्तया ||
ŚlōVā.SNA.332ab: अनन्यया तु तद्वत्ता तवासिधेत्यहेतुता
ŚlōVā.SNA.332cd: अथानुवृत्तिव्यावृत्तिहेतुना युज्यते मतुप् ||
ŚlōVā.SNA.333ab: तथाप्यस्त्येव तद्वत्ता तेषां सामान्यबुद्धितः
ŚlōVā.SNA.333cd: गोत्वादिष्वपि सामान्यं सामान्यमिति नो मतिः ||
ŚlōVā.SNA.334ab: व्यावर्त्तते विशेषेभ्यः सेति शब्देन तुल्यता
ŚlōVā.SNA.334cd: नित्यत्वं चानुगाम्येषामनित्येभ्यो निवर्त्तितम् ||
ŚlōVā.SNA.335ab: अथात्र गौणमिथ्यात्वे स्याताम्वर्णेषु ते समे
ŚlōVā.SNA.335cd: योगीन्द्रियावगम्यैश्च व्यभिचारोऽणुभिस्तव ||
ŚlōVā.SNA.336ab: नित्यानामपि तेषां हि प्रत्यक्षत्वादिसम्भवः
ŚlōVā.SNA.336cd: अथ स्यात्तन्निवृत्त्यर्थमस्मदादिविशेषणम् ||
ŚlōVā.SNA.337ab: अहंप्रत्ययविज्ञेयैरात्मभिर्व्यभिचारिता
ŚlōVā.SNA.337cd: लिङ्गशब्दाद्यभावेन मनस्संयोगहेतुकम् ||
ŚlōVā.SNA.338ab: प्रत्यक्षं चैतदेकान्तात्सुखादाविव कल्प्यते
ŚlōVā.SNA.338cd: बाह्येन्द्रियावगम्यत्वमथ कुर्याद्विशेषणम् ||
ŚlōVā.SNA.339ab: तथापि व्यभिचार्येव जातीनां जातिमत्तया
ŚlōVā.SNA.339cd: एकार्थसमवायेन जातिर्जातिमती हि वः ||
ŚlōVā.SNA.340ab: आधारत्वमथोच्येत, नामूर्ताऽऽधीयते ह्यसौ
ŚlōVā.SNA.340cd: समवायं यदि ब्रूयाः त्वदीयः सोऽपि वारितः ||
ŚlōVā.SNA.341ab: अभेदवृत्तिं ब्रूयाश्चेत्, जातीनामपि सेष्यते
ŚlōVā.SNA.341cd: क्लेशश्च नित्यवैधर्म्ये कृतो बहुविशेषणैः ||
ŚlōVā.SNA.342ab: स्वशब्देनैव तान्युक्त्वा तेभ्योऽन्यत्वं वरं कृतम्
ŚlōVā.SNA.342cd: एवं च शक्यते वक्तं नित्यताप्यम्बरादिवत् ||
ŚlōVā.SNA.343ab: तद्भिन्नाऽऽनित्यवृक्षादिव्यतिरिक्तत्वहेतुका
ŚlōVā.SNA.343cd: केवलैन्द्रियकत्वेऽपि सांख्यबौद्धप्रकल्पिते ||
ŚlōVā.SNA.344ab: जात्या साधितयेदानीं व्यभिचारः प्रतीयते
ŚlōVā.SNA.344cd: असिद्धे पक्षधर्मत्वे यथैव प्रतिवादिनः ||
ŚlōVā.SNA.345ab: न हेतुर्लभ्यते, तद्वदन्वयव्यतिरेकयोः
ŚlōVā.SNA.345cd: तत्र यद्यप्यसिद्धा स्याज्जातिः साधनवादिनः ||
ŚlōVā.SNA.346ab: तावत्तथाप्यहेतुत्वं यावत्सा न निराकृता
ŚlōVā.SNA.346cd: कार्या चैन्द्रियकत्वेऽपि किं वस्त्विति निरूपणा ||
ŚlōVā.SNA.347ab: व्यक्त्यनन्यत्वनानात्वभेदाभेदेषु च स्फुटा
ŚlōVā.SNA.347cd: तत्रासाधारणासिद्ध साध्यहीनसपक्षताः ||
ŚlōVā.SNA.348ab: विकल्पितानुसारेण वक्तव्या वाद्यपेक्षया
ŚlōVā.SNA.348cd: विरुद्धाव्यभिचारित्वं वक्ष्यमाणैश्च हेतुभिः ||
ŚlōVā.SNA.349ab: केवलाकाशवर्त्तित्वादौलूक्यस्य विभुत्ववत्
ŚlōVā.SNA.349cd: तथा च श्रोत्रगम्यत्वाच्छब्दत्ववदिति स्थितिः ||
ŚlōVā.SNA.350ab: प्रागुक्तेन विभुत्वेन व्योमवच्चास्य नित्यता
ŚlōVā.SNA.350cd: सपक्षोऽपि विकल्प्योऽत्र श्रुत्यर्थे साध्यहीनता ||
ŚlōVā.SNA.351ab: व्यक्तिलक्षणपक्षेऽपि जात्यन्यानन्यकल्पना
ŚlōVā.SNA.351cd: अन्यत्वे धर्म्यसिद्धिर्नोऽनन्यत्वेऽपि परान्प्रति ||
ŚlōVā.SNA.352ab: अविशेषेऽपि नानित्यं न नित्यं वस्तु तन्मम
ŚlōVā.SNA.352cd: अंशो ह्येतस्य जात्याख्यो नित्यो ध्वंसीतरो मतः ||
ŚlōVā.SNA.353ab: अनित्यता विकल्प्यात्र, नाशश्चेत्साध्यहीनता
ŚlōVā.SNA.353cd: ममान्यथा तु भवताम्, इत्येषा दूषणोक्तिदिक् ||
ŚlōVā.SNA.354ab: सर्वेण शब्दरूपं च वाचकं नित्यमिष्यते
ŚlōVā.SNA.354cd: तत्स्वरूपे विवादस्तु वर्णास्तत्र च साधिताः ||
ŚlōVā.SNA.355ab: सम्बन्धनित्यतायाः किं शब्दाधिकरणेऽभिधा
ŚlōVā.SNA.355cd: तादर्थ्याच्छब्दचिन्तायाः सैव ह्यत्राधिकारिती ||
ŚlōVā.SNA.356ab: यद्वा सम्बन्धनित्यत्वद्वारेयं शब्दनित्यता
ŚlōVā.SNA.356cd: साध्यते, न विनष्टे हि शब्दे तन्नित्यता भवेत् ||
ŚlōVā.SNA.357ab: अनित्यानां हि नित्यात्मा यः सम्बन्धः प्रतीयते
ŚlōVā.SNA.357cd: आश्रयाणामनुच्छेदान्न क्व चित्स विरुध्यते ||
ŚlōVā.SNA.358ab: न चानुच्छेदरूपेण गोशब्दानामिह स्थितिः
ŚlōVā.SNA.358cd: न चैषां गम्यते भेदस्तेनैकस्यैव नित्यता ||
ŚlōVā.SNA.359ab: कृत्रिमत्वे च सम्बन्धस्तत्प्रयोगापवर्जनात्
ŚlōVā.SNA.359cd: तदेकव्यक्तिनिष्ठत्वान्नैव सार्वत्रिको भवेत् ||
ŚlōVā.SNA.360ab: पार्थिवद्रव्यसत्तादिलाङ्गूलत्वादिसङ्करात्
ŚlōVā.SNA.360cd: विना प्रयोगभूयस्त्वं न स्याद्गोत्वावधारणा ||
ŚlōVā.SNA.361ab: तस्मादकृत्रिमः शब्दो न कदा चिद्विनष्यति
ŚlōVā.SNA.361cd: नित्येन नित्यसम्बन्धादाकाशपरमाणुवत् ||
ŚlōVā.SNA.362ab: यद्वा सम्बन्धनित्यत्वं सूत्रेऽस्मिन्नैव वर्ण्यते
ŚlōVā.SNA.362cd: शब्दनित्यत्वमात्रेऽपि भाष्यं ह्येतस्य युज्यते ||
ŚlōVā.SNA.363ab: सम्मुग्धानेकसामान्यविषयो हि सकृच्छ्रुतः
ŚlōVā.SNA.363cd: निष्कृष्टस्वार्थवाचित्वं शब्दो न प्रतिपद्यते ||
ŚlōVā.SNA.364ab: बहुभिः श्रवणैरेव प्राणित्वादीनि वर्जयेत्
ŚlōVā.SNA.364cd: शुक्लादिगमनादीनि सास्नालाङ्गूलतादि च ||
ŚlōVā.SNA.365ab: शाबलेयादिखण्डादिव्यक्तीश्च स्वनिबन्धनाः
ŚlōVā.SNA.365cd: निष्कृअष्टगोत्ववाचित्वं चिरेण प्रतिपद्यते ||
ŚlōVā.SNA.366ab: तावत्कालं स्थिरं चैनं कः पश्चान्नाशयिष्यति
ŚlōVā.SNA.366cd: अनपेक्षत्वसूत्रेण तच्चैतत्साधयिष्यते ||
ŚlōVā.SNA.367ab: क्रियावतामभेदे हि क्रियावृत्तिषु कृत्वसुच्
ŚlōVā.SNA.367cd: तत्प्रयोगाद्ध्रुवं तस्य श्ब्दस्यावर्त्तते क्रिया ||
ŚlōVā.SNA.368ab: पुनःप्रयोगविज्ञानं न हि शब्दान्तरे भवेत्
ŚlōVā.SNA.368cd: तस्यां च शब्दसंख्यायामष्टाविति भवेच्छ्रुतिः ||
ŚlōVā.SNA.369ab: भुक्तवन्तोऽष्टकृत्वोऽद्य ब्राह्मणा इति दृश्यते
ŚlōVā.SNA.369cd: द्रव्यभेदेऽप्यनेकान्तं मत्वाऽऽह किमतो यदि ||
ŚlōVā.SNA.370ab: तस्मात्तत्परिहाराय प्रमाणान्तरमुच्यते
ŚlōVā.SNA.370cd: प्रत्यभिज्ञानमेतेन प्रयोगेणोपलक्षितम् ||
ŚlōVā.SNA.371ab: कृत्वसुच्चापि नैवायं व्यभिचारीति गम्यते
ŚlōVā.SNA.371cd: यतः प्रयुज्यते चैकब्राह्मणत्वविवक्षया ||
ŚlōVā.SNA.372ab: प्रमाणं प्रत्यभिज्ञानं दृढेन्द्रियतयोच्यते
ŚlōVā.SNA.372cd: इतरोऽसिद्धतामाह सादृश्याद्ग्राह्यदूषणात् ||
ŚlōVā.SNA.373ab: नित्यं सदृश एवेति यत्र रूढा मतिर्भवेत्
ŚlōVā.SNA.373cd: स इति प्रत्यभिज्ञानं भ्रान्तिस्तत्रावकल्पते ||
ŚlōVā.SNA.374ab: इह नित्यं स एवेति विज्ञानं जायते दृढम्
ŚlōVā.SNA.374cd: तदास्तित्वाधिकत्वाच्च प्रामाण्यं तस्य साधितम् ||
ŚlōVā.SNA.375ab: नित्यप्रसङ्गद्वारेण स्पष्टयोरप्यनित्यओः
ŚlōVā.SNA.375cd: प्रत्यभिज्ञानसद्भावादनैकान्तिकतोच्यते ||
ŚlōVā.SNA.376ab: न प्रत्यक्षे इति त्वेतदसम्बद्धमिवोत्तरम्
ŚlōVā.SNA.376cd: यतो नात्र परेणोक्ता प्रत्यक्षत्वेन नित्यता ||
ŚlōVā.SNA.377ab: प्रत्यक्षत्वाद्घटादीनां मा प्रसाङ्क्षीद्धि नित्यता
ŚlōVā.SNA.377cd: अतीन्द्रियत्वान्मा भुच्च व्योमादेरप्यनित्यता ||
ŚlōVā.SNA.378ab: न च नित्ये स्वरूपेण तेनोक्ते बुद्धिकर्मणी
ŚlōVā.SNA.378cd: या त्वनैकान्तिकत्वोक्तिः सा तथैवावतिष्ठते ||
ŚlōVā.SNA.379ab: न तयोः प्रत्यभिज्ञानमेतदेव किलोच्यते
ŚlōVā.SNA.379cd: प्रत्यक्षत्वनिषेधेन प्रत्यक्षेण हि तद्भवेत् ||
ŚlōVā.SNA.380ab: तेन हेतोरभावोऽयं विपक्षानुज्ञयोच्यते
ŚlōVā.SNA.380cd: हेतुं चाप्यभ्यनुज्ञाय विपक्षो नेति कथ्यते ||
ŚlōVā.SNA.381ab: साध्यं नित्यस्वरूपं चेदेतयोः प्रत्यभिज्ञया
ŚlōVā.SNA.381cd: तत्रासम्बद्धता वाच्या योक्ता पङ्क्तिवने प्रति ||
ŚlōVā.SNA.382ab: प्रत्यभिज्ञाननित्यत्वे याप्येषानवधारणा
ŚlōVā.SNA.382cd: अनादराय, न ह्यस्मात्प्रकृतं मम दुष्यति ||
ŚlōVā.SNA.383ab: व्यक्तिरूपेण वा येन नाशित्वं बुद्धिकर्मणोः
ŚlōVā.SNA.383cd: न तत्र प्रत्यभिज्ञानं, घटबुद्धौ हि नास्य धीः ||
ŚlōVā.SNA.384ab: येन तु प्रत्यभिज्ञानं शक्तिजात्यात्मनानयोः
ŚlōVā.SNA.384cd: तेन नित्यत्वमेवेष्टं कथञ् चित्सर्ववादिनाम् ||
ŚlōVā.SNA.385ab: एवं तु प्रत्यभिज्ञानं वाचोक्तं क्लिष्टयानया
ŚlōVā.SNA.385cd: न च शक्यं निराकर्तुं सर्वलोकप्रसिद्धितः ||
ŚlōVā.SNA.386ab: येन नाम प्रमाणेन ग्रहणं बुद्धिकर्मणोः
ŚlōVā.SNA.386cd: तेनैव प्रत्यभिज्ञानान्नित्यत्वं किं न सिद्ध्यति ||
ŚlōVā.SNA.387ab: वाङ्मात्रात्प्रत्यभिज्ञानं शक्यं शब्देऽपभाषितुम्
ŚlōVā.SNA.387cd: प्रत्यभिज्ञानपेक्षेण न प्रत्यक्षेण किञ् चन ||
ŚlōVā.SNA.388ab: रूपशब्दाविभागाच्चेत्यत्रैतत्साधयिष्यते
ŚlōVā.SNA.388cd: प्रत्यक्षनित्यं कर्मेति, तेनैषात्रोपवर्णना ||
ŚlōVā.SNA.389ab: नास्माभिः प्रत्यभिज्ञानं नित्यसाधनमिष्यते
ŚlōVā.SNA.389cd: अनित्यवादिनस्त्वेषा प्रत्यक्षेण विरुद्धता ||
ŚlōVā.SNA.390ab: तेनानैकान्तिको नायं सिद्धान्तान्तरदूषणम्
ŚlōVā.SNA.390cd: धीकर्मस्वपि किं नैवमनित्यत्वं निवार्यते ||
ŚlōVā.SNA.391ab: तदुच्यते विनाशित्वमनुमानात्प्रतीयते
ŚlōVā.SNA.391cd: शब्दे प्रत्यक्षगम्ये च तेन बाधो बलीयसा ||
ŚlōVā.SNA.392ab: धीकर्मं प्रत्यभिज्ञानान्नित्यता त्वानुमानिकी
ŚlōVā.SNA.392cd: तादृशी नाशितापीति न स्यात्तत्र बलाबलम् ||
ŚlōVā.SNA.393ab: न हि ते इति तेनाह, यद्वा हेतोर्विशेषणम्
ŚlōVā.SNA.393cd: प्रत्यक्षम्, श्रौत्रता चेयं हेतुः शब्दत्ववत्कृतः ||
ŚlōVā.SNA.394ab: यत्कर्मातीन्द्रियाधारं तदप्रत्यक्षमुच्यते
ŚlōVā.SNA.394cd: अप्रत्यक्षेति बुद्धिश्च शून्यवादे निरूपिता ||
ŚlōVā.SNA.395ab: प्रत्यक्षद्रव्यवर्त्तिन्यो दृश्यन्ते योः पुनः क्रियाः
ŚlōVā.SNA.395cd: तासां वर्णवदेवेष्टं नित्यत्वं प्रत्यभिज्ञया ||
ŚlōVā.SNA.396ab: व्यञ्जकाभावतश्चासां सन्ततानुपलब्धिता
ŚlōVā.SNA.396cd: यदेवोत्पादकं वः स्यात्तदेव व्यञ्जकं मम ||
ŚlōVā.SNA.397ab: तव शब्दत्वकर्तृत्वे नित्ये अपि सती यथा
ŚlōVā.SNA.397cd: न नित्यमुपलभ्येते तथा मे बुद्धिकर्मणी ||
ŚlōVā.SNA.398ab: यथा वा शक्तिसद्भावे कुतश्चित्कारणादृते
ŚlōVā.SNA.398cd: न कार्याण्युपजायन्ते तथाभिव्यक्तिरिष्यताम् ||
ŚlōVā.SNA.399ab: व्यक्तिभ्योऽन्यतया तावत्कर्म क्लेशेन कल्प्यते
ŚlōVā.SNA.399cd: पुनर्जातिसहस्राणां तद्भेदे क्लिष्टकल्पना ||
ŚlōVā.SNA.400ab: तत एकत्वनित्यत्वप्रत्येकसमवायिताः
ŚlōVā.SNA.400cd: वृत्तिश्च विप्रकीर्णेषु कर्मभागेषु नाशिषु ||
ŚlōVā.SNA.401ab: एकत्वाच्चलनादीनां तस्मादेकात्मिका मतिः
ŚlōVā.SNA.401cd: प्रयत्नाश्रयनानात्वाद्बुद्धिभेदः प्रवर्त्तते ||
ŚlōVā.SNA.402ab: नैव ह्यत्रापि विच्छिन्नाः शाबलेयादिपिण्डवत्
ŚlōVā.SNA.402cd: कर्मव्यक्तीर्विजानीमः कल्पयेम द्वयं यतः ||
ŚlōVā.SNA.403ab: शीघ्रमन्दादिभेदेऽपि स्यात्प्रयत्नादिभेदतः
ŚlōVā.SNA.403cd: व्यक्तिद्वारो यथा जातेः व्यक्तेर्वा जनने यथा ||
ŚlōVā.SNA.404ab: बुद्धीनामपि चैतन्यस्वाभाव्यात्पुरुषस्य नः
ŚlōVā.SNA.404cd: नित्यत्वमेकता चेष्टा, भेदस्तु विषयाश्रयः ||
ŚlōVā.SNA.405ab: स्वरूपेण यथा वह्निर्नित्यं दहनकर्मकः
ŚlōVā.SNA.405cd: उपनीतं दहत्यर्थं दार्ह्य नान्यन्न चान्यथा ||
ŚlōVā.SNA.406ab: यथा वा दर्पणः स्वच्छो यथा च स्फटिकोऽमलः
ŚlōVā.SNA.406cd: यद्यन्निधीयते योग्यं तच्छायां प्रतिपद्यते ||
ŚlōVā.SNA.407ab: तथैव नित्यचैतन्याः पुमांसो देहवृत्तयः
ŚlōVā.SNA.407cd: गृह्णन्ति करणानीतान्रूपादीन्, धीरसौ मता ||
ŚlōVā.SNA.408ab: तेनोपनेतृसम्बन्धभङ्गित्वाद्भङ्गिनो मतिः
ŚlōVā.SNA.408cd: ननित्यं दाहको वह्निर्दाह्यासन्निधिना यथा ||
ŚlōVā.SNA.409ab: तत्र बोधात्मकत्वेन प्रत्यभिज्ञायते मतिः
ŚlōVā.SNA.409cd: घटहस्त्यादिबुद्धित्वं तद्भेदाल्लोकसम्मतम् ||
ŚlōVā.SNA.410ab: सैवेति नोच्यते बुद्धिरर्थभेदानुसारिभिः
ŚlōVā.SNA.410cd: न चास्याः प्रत्यभिज्ञानमर्थभेदेऽनुपाश्रिते ||
ŚlōVā.SNA.411ab: एतन्मनसि कृत्वाऽऽह नित्ये एवेति भाष्यकृत्
ŚlōVā.SNA.411cd: एतयैव दिशा वाच्या शुक्लादेरपि नित्यता ||
ŚlōVā.SNA.412ab: संसर्गमात्रभेदेन स्यात्तत्रापि हि भेदधीः
ŚlōVā.SNA.412cd: स्वरूपं तु तदेवेति को जातिं कथयिष्यति ||
ŚlōVā.SNA.413ab: क्व चिद्द्रव्येण संसर्गः क्व चिन्न स्याद्गुणान्तरैः
ŚlōVā.SNA.413cd: शुक्लादेस्तेन भिन्नत्वं सिद्धं भासुरधूसरैः ||
ŚlōVā.SNA.414ab: ज्वालादेः क्षणिकत्वेऽपि प्रत्यभिज्ञेति चेत्, न तत्
ŚlōVā.SNA.414cd: तत्रापि प्रत्यभिज्ञेयं सामान्यं नित्यमेव नः ||
ŚlōVā.SNA.415ab: भेदबुद्धिस्तु यत्रांशे स्यात्केन चिदुपाधिना
ŚlōVā.SNA.415cd: तत्र नः प्रत्यभिज्ञानं भेदबुद्ध्यैव वारितम् ||
ŚlōVā.SNA.416ab: ह्यस्तनोच्चारितस्तस्माद्गोशब्दोऽद्यापि विद्यते
ŚlōVā.SNA.416cd: गोशब्दज्ञानगम्यत्वाद्यथोक्तोऽद्यैष गौरिति ||
ŚlōVā.SNA.417ab: ह्यो वासीदेष गोशब्दः पूर्वोक्तेनैव हेतुना
ŚlōVā.SNA.417cd: यद्वा गोत्वाभिधायित्वं वाच्यो हेतुर्द्वयोरपि ||
ŚlōVā.SNA.418ab: गोशब्दबुद्ध्या ह्यस्तन्या गोशब्दोऽयं प्रकाशितः
ŚlōVā.SNA.418cd: गोशब्दविषयत्वेन यथैवाद्यप्रसूतया ||
ŚlōVā.SNA.419ab: इयं वा तं विजानाति तद्धेतोः पूर्वबुद्धिवत्
ŚlōVā.SNA.419cd: उभे वाप्येकविषये भवेतामेकबुद्धिवत् ||
ŚlōVā.SNA.420ab: देशकालादिभिन्ना वा समस्ता गोत्वबुद्धयः
ŚlōVā.SNA.420cd: एकगोशब्दजन्याः स्युर्गोधीत्वादेकबुद्धिवत् ||
ŚlōVā.SNA.421ab: गोशब्दबुद्धयोऽप्येवमेकगोशब्दगोचराः
ŚlōVā.SNA.421cd: गोशब्दविषयत्वेन कल्प्यन्तामेकबुद्धिवत् ||
ŚlōVā.SNA.422ab: गोशब्दत्वनिषेधाच्च नात्र स्यात्सिद्धसाध्यता
ŚlōVā.SNA.422cd: घटादेरेकतापत्तौ जात्येष्टं सिद्धसाधनम् ||
ŚlōVā.SNA.423ab: व्यक्तीनामेकतार्पत्तिं कुर्याच्चेदनया दिशा
ŚlōVā.SNA.423cd: तस्य दृष्टविरुद्धत्वं वाच्यं सर्वप्रमाणकम् ||
ŚlōVā.SNA.424ab: येऽपि स्थूलविनाशानामन्यथानुपपत्तितः
ŚlōVā.SNA.424cd: कल्पयन्त्यन्तरा सूक्ष्मं विनाशित्वं प्रतिक्षणम् ||
ŚlōVā.SNA.425ab: तेऽपि क्षणिकनाशित्वादधिकां स्थूलनाशिताम्
ŚlōVā.SNA.425cd: शब्दानामविजानन्तो न शक्ता नाशिसाधने ||
ŚlōVā.SNA.426ab: क्षणभङ्गो घटादीनां वार्यस्तैरेव साधनैः
ŚlōVā.SNA.426cd: तथैव प्रत्यभिज्ञानाद्, यावद्दृष्टं न बाधते ||
ŚlōVā.SNA.427ab: साधनं तु ब्रुवाणस्य दीपज्वालादिदर्शनात्
ŚlōVā.SNA.427cd: पूर्वोक्तेनैव माग्रेण प्रत्यक्षादिविरुद्धता ||
ŚlōVā.SNA.428ab: पूर्वक्षणविनाशे च कल्प्यमाने निरन्वये
ŚlōVā.SNA.428cd: उत्तरस्यानिमित्तत्वादुत्पत्तिर्नोपपद्यते ||
ŚlōVā.SNA.429ab: अत्यन्तासन्नसौ तस्मिन्न्तावद्व्यापृतिक्षमः
ŚlōVā.SNA.429cd: स्वयं चाभावदष्टत्वात्कस्मिन्काले करिष्यते ||
ŚlōVā.SNA.430ab: नाशोत्पादसमत्वेऽपि नैरपेक्ष्यात्परस्परम्
ŚlōVā.SNA.430cd: न कार्यकारणत्वे स्तः, तद्व्यापाराननुग्रहात् ||
ŚlōVā.SNA.431ab: न ह्यलब्धात्मकं वस्तु पराङ्गत्वाय कल्प्ते
ŚlōVā.SNA.431cd: न विनष्टं, न च स्थानं तस्य कार्यकृतिक्षमम् ||
ŚlōVā.SNA.432ab: जायमानं च गन्धादि घटरूपे विनश्यति
ŚlōVā.SNA.432cd: तत्कार्यं नेष्यते तद्वत्तथा रूपान्तराण्यपि ||
ŚlōVā.SNA.433ab: तस्मात्प्राक्कार्यनिष्पत्तेर्व्यापारो यत्र दृश्यते
ŚlōVā.SNA.433cd: तदेव कारणं तस्य न त्वानन्तर्यमात्रकम् ||
ŚlōVā.SNA.434ab: ज्वालादेरपि नाशित्वं नैव सिद्धं प्रतिक्षणम्
ŚlōVā.SNA.434cd: लघवोऽवयवास्तत्र यान्ति देशान्तरं लघु ||
ŚlōVā.SNA.435ab: प्रभूतं वर्त्तिदेशे हि तेजस्तिष्ठति पिण्डितम्
ŚlōVā.SNA.435cd: तत्र यावद्व्रजत्यूर्ध्वं तावज्ज्वालेति गम्यते ||
ŚlōVā.SNA.436ab: ततोऽपि यदतिक्रम्य याति तत्स्यात्प्रभात्मकम्
ŚlōVā.SNA.436cd: ततः परं तु यद्याति तत्सौक्ष्म्यान्नावधार्यते ||
ŚlōVā.SNA.437ab: उत्तरावयवै रुद्धे मार्गे पूर्वे न यान्ति च
ŚlōVā.SNA.437cd: यथोत्तरे विमुञ्चन्ति पूर्वे यान्ति तथा तथा ||
ŚlōVā.SNA.438ab: संक्रान्तावपि तेनैषां तृणादौ वृद्ध्यसम्भवः
ŚlōVā.SNA.438cd: शब्दे वृद्ध्याद्यभावोऽपि ध्वनिशैघ्र्येण जायते ||
ŚlōVā.SNA.439ab: शरीरे यौवनाद्याप्तिः परिणामाच्च सेत्स्यति
ŚlōVā.SNA.439cd: तथा हि सन्निवेशादि प्रत्यभिज्ञायते जनैः ||
ŚlōVā.SNA.440ab: तत्रान्यानन्यवृत्तीनामनेकान्तस्वभावतः
ŚlōVā.SNA.440cd: उत्पत्तिस्थितिनाशानां विरोधः प्राङ्निराकृतः ||
ŚlōVā.SNA.441ab: एकसन्तानसम्बन्धात्प्रत्यभिज्ञानकल्पना
ŚlōVā.SNA.441cd: ज्ञानसन्ततिमार्गेण वार्यान्यत्वाद्यसम्भवात् ||
ŚlōVā.SNA.442ab: एवं स्थितस्य शब्दस्य श्रुतिकालात्क्षणान्तरे
ŚlōVā.SNA.442cd: सम्भाव्यते विनाशित्वं न भूयोऽन्येन हेतुना ||
ŚlōVā.SNA.443ab: यथा शस्त्रादिभिर्भेदाज्जरया वा पटादयः
ŚlōVā.SNA.443cd: नङ्क्ष्यन्तीत्यवगम्यन्ते नैवं शब्देऽस्ति कारणम् ||
ŚlōVā.SNA.444ab: शब्दो यथा पौद्गलिको निषिद्धः, स्याद्वायवीयस्य स एव मार्गः
ŚlōVā.SNA.444cd: तस्मादनिर्धारितहेतुमार्गः सर्वत्र साक्षाद्भवतीति नित्यः ||


---------------------------------------------------------------------
[वाक्याधिकरण (वअ)]

ŚlōVā.VAA.1ab: पदार्थपदसम्बन्धनित्यत्वे साधितेऽपि वः
ŚlōVā.VAA.1cd: नैव वेदप्रमाणत्वं वाक्यार्थं प्रति सिध्यति ||
ŚlōVā.VAA.2ab: पदानि गमयेयुस्तं प्रत्येकं संहतानि वा
ŚlōVā.VAA.2cd: व्यतिरिक्तोऽथ वा शब्दः पदार्था वाऽऽपि पूर्ववत् ||
ŚlōVā.VAA.3ab: तत्प्रमाणं स्मृतीनां च तथा सम्बन्धतद्धियाम्
ŚlōVā.VAA.3cd: प्रत्येकं संहतत्वेन तद्वदेव विकल्पनम् ||
ŚlōVā.VAA.4ab: अदृष्टसङ्गतित्वेन सर्वेषामनिमित्तता
ŚlōVā.VAA.4cd: अन्यः प्रतीतो न ह्यन्यं गमयिष्यत्यसङ्गतम् ||
ŚlōVā.VAA.5ab: अप्रतीतश्च सम्बन्धो नाप्यसत्त्वाद्विशिष्यते
ŚlōVā.VAA.5cd: न चाऽविज्ञायमानस्य सद्भावोऽपि प्रमाणवान् ||
ŚlōVā.VAA.6ab: वाक्यवाक्यार्थयोर्नापि वस्तुत्वमुपपद्यते
ŚlōVā.VAA.6cd: स्पष्टं पदतदर्थाभ्यामन्याऽनन्याऽनिरूपणात् ||
ŚlōVā.VAA.7ab: न तावदवगम्येते कैश्चित्तद्व्यतिरेकतः
ŚlōVā.VAA.7cd: यौगपद्यागृहीतेश्च समुदायौ न सिध्यतः ||
ŚlōVā.VAA.8ab: न सत्तायौगपद्यस्य व्यवहाराङ्गतेष्यते
ŚlōVā.VAA.8cd: अर्वनित्यतया मा भूद्विशेषानवधारणम् ||
ŚlōVā.VAA.9ab: ज्ञानानां क्रमवर्त्तित्वाद्यौगपद्येऽप्यसम्भवः
ŚlōVā.VAA.9cd: एन तत्समुदायोऽपि न वाक्यार्थः प्रतीयते ||
ŚlōVā.VAA.10ab: सम्बन्धपूर्वकत्वं च वाक्यवाक्यार्थयोः स्थितम्
ŚlōVā.VAA.10cd: स्वतन्त्रेषु हि वाक्यत्वं कदा चिन्नोपलक्ष्यते ||
ŚlōVā.VAA.11ab: सम्बन्धश्चानपेक्षत्वात्कस्य चिन्नावकल्पते
ŚlōVā.VAA.11cd: पदानि तावद्वर्णा वा स्वरूपैर्न कदाचन ||
ŚlōVā.VAA.12ab: अनर्थकेष्वदृष्टत्वादपेक्षन्ते परस्परम्
ŚlōVā.VAA.12cd: न चानुच्चारितः शब्दः शक्नोत्यन्यमपेक्षितुम् ||
ŚlōVā.VAA.13ab: यौगपद्यं तु नास्त्येव न चोच्चार्य तिरोहितः
ŚlōVā.VAA.13cd: अपेक्षणेऽपि सम्बन्धो नैव कश्चित्प्रतीयते ||
ŚlōVā.VAA.14ab: कार्यकारणसंयोगसमवायादिलक्षणः
ŚlōVā.VAA.14cd: एकार्थसमवायेऽपि सर्वेषां व्योम्नि तुल्यता ||
ŚlōVā.VAA.15ab: तत्रोक्तानुक्तयोग्यादेर्न विशेष्येण सङ्गतिः
ŚlōVā.VAA.15cd: एककार्यनियोगोऽपि व्यङ्ग्ये जन्येऽथ वा भवेत् ||
ŚlōVā.VAA.16ab: व्यङ्ग्यास्तावत्पृथग्भूताः पदार्थाः पदभेदतः
ŚlōVā.VAA.16cd: तथा तद्विषयाप्येतैर्बुद्धिर्नैकापि जायते ||
ŚlōVā.VAA.17ab: या तु स्वविषया बुद्धिः प्रतिशब्दमसावपि
ŚlōVā.VAA.17cd: न चैकज्ञानजननं भिन्नैस्तैः क्रमवर्त्तिभिः ||
ŚlōVā.VAA.18ab: न चावयवशो बोधादैक्यं वाक्यतदर्थयोः
ŚlōVā.VAA.18cd: न चावयवबुद्ध् नां भ्रान्तित्वं बाधकादृते ||
ŚlōVā.VAA.19ab: एकनिर्भागताबुद्धेरसत्याः सत्यता कथम्
ŚlōVā.VAA.19cd: अनुरागव्यवच्छेदौ बुद्धीनां न च सिद्ध्यतः ||
ŚlōVā.VAA.20ab: क्षणिकत्वादतोऽर्थत्वं नेष्टं संसर्गभेदयोः
ŚlōVā.VAA.20cd: यदि ध्रियत गोबुद्धिः शुक्लबुद्धिजनिक्षणे ||
ŚlōVā.VAA.21ab: ततोऽन्याभ्यो निवर्त्तेत संसृज्येत तथानया
ŚlōVā.VAA.21cd: संसर्गो न च बुद्धीनां संयोगादेरसम्भवात् ||
ŚlōVā.VAA.22ab: एकात्मवृत्तिता तुल्या घटहस्त्यादिधीष्वपि
ŚlōVā.VAA.22cd: तथा निरन्तरोत्पत्तिः, नाकाङ्क्षा वात्र शब्दवत् ||
ŚlōVā.VAA.23ab: क्षणिकाऽऽयुगपद्भावे का बुद्धिः कामपेक्षते
ŚlōVā.VAA.23cd: अत एव विशिष्टा धीस्ताभिर्नैकोपजन्यते ||
ŚlōVā.VAA.24ab: यतः कल्प्येत सर्वासां संसर्गस्तदपेक्षया
ŚlōVā.VAA.24cd: न च संसर्गविच्छेदनिर्भासोऽन्तः प्रकल्पितः ||
ŚlōVā.VAA.25ab: बाह्याभासोऽर्थरूपेण प्रमाणं स्वप्नवद्भवेत्
ŚlōVā.VAA.25cd: न च कालत्रयोपेतबाह्यार्थासम्भवे सति ||
ŚlōVā.VAA.26ab: प्रवर्तेतापि विज्ञानं न चास्मिन्बाह्यसम्भवः
ŚlōVā.VAA.26cd: अनुत्पन्नेऽपि तेनास्मिन्नुत्पन्नपरिकल्पना ||
ŚlōVā.VAA.27ab: अर्थसंसर्गदृष्ट्या वा संसर्गोऽत्र प्रकल्प्यते
ŚlōVā.VAA.27cd: बुद्ध्योर्न तावदेवं स्याद्विशेषणविशेष्यता ||
ŚlōVā.VAA.28ab: तथैव शब्दतद्बुद्ध्योर्विशेषोत्पत्त्यसम्भवात्
ŚlōVā.VAA.28cd: तावानेव हि गोशब्दः शुक्लशब्देऽपि कीर्तिते ||
ŚlōVā.VAA.29ab: पूर्वसत्त्वेऽपि तावत्ता तस्यैवं तद्धियोरपि
ŚlōVā.VAA.29cd: विशेषणविशेष्यत्वं न स्याच्छुक्लत्वगोत्वयोः ||
ŚlōVā.VAA.30ab: न तयोरनुरागो हि नाऽवच्छेदः परस्परम्
ŚlōVā.VAA.30cd: गोत्वेन न हि शुक्लत्वं गोत्वं वा तेन रज्यते ||
ŚlōVā.VAA.31ab: अन्योन्यात्मन्यसद्भावाद्व्यक्त्यङ्गत्वाद्द्वयोरपि
ŚlōVā.VAA.31cd: व्यक्तिश्चेदनुरज्येत ताभ्यां तत्रापि शब्दयोः ||
ŚlōVā.VAA.32ab: न परस्परसम्बन्धः स्यादतद्गोचरौ हि तौ
ŚlōVā.VAA.32cd: शब्दैरनुच्यमाने हि सत्यप्येकाश्रयेऽर्थतः ||
ŚlōVā.VAA.33ab: शब्दानां नैव सम्बन्धः पृथिवीस्थगवाश्ववत्
ŚlōVā.VAA.33cd: एकार्थसमवायेऽपि रूपादेर्नैव सङ्गतिः ||
ŚlōVā.VAA.34ab: न चैकव्यक्तिवृत्तित्वे प्रमाणं गोत्वशुक्लयोः
ŚlōVā.VAA.34cd: सम्बन्धादेतयोस्तत्र स्यादेकव्यक्तिकल्पना ||
ŚlōVā.VAA.35ab: तदेकत्वाच्च सम्बन्ध एवमन्योन्यसंश्रयम्
ŚlōVā.VAA.35cd: न चात्र पदमस्त्यन्यद्येनैकव्यक्तिधीर्भवेत् ||
ŚlōVā.VAA.36ab: न चाऽस्याः पदवाच्यत्वं, वाच्यतेऽपि न चैकता
ŚlōVā.VAA.36cd: गम्यमानस्य चैकत्वात्सम्बन्धो यदि कल्प्यते ||
ŚlōVā.VAA.37ab: पार्थिवत्वाद्यभेदेन किं न स्याद्घटवृक्षयोः
ŚlōVā.VAA.37cd: शुक्लश्रुत्या न गोत्वादिः कृष्णादिभ्यो निवर्त्त्यते ||
ŚlōVā.VAA.38ab: स्वभावतोऽवबोधश्च तद्वशान्नाऽपसर्पति
ŚlōVā.VAA.38cd: कृष्णाद्यपोहनं वाच्यं शुक्लशब्दस्य यद्यपि ||
ŚlōVā.VAA.39ab: तथापि गोगतत्वेऽस्य प्रमाणं नैव सन्निधिः
ŚlōVā.VAA.39cd: तद्विषय एवेति यावच्छब्देन नोच्यते ||
ŚlōVā.VAA.40ab: तावत्सर्वमशाब्दं स्यात्स्वातन्त्र्येणाऽध्यवस्यतः
ŚlōVā.VAA.40cd: सन्निधेरनुमीयेत तादृशं वचनं यदि ||
ŚlōVā.VAA.41ab: पुनः सण्णिध्यधीनैव तस्यैतद्विषयाऽर्थता
ŚlōVā.VAA.41cd: तत्रापि शब्दक्.ल्प्तिश्चेदनवस्था भवेदियम् ||
ŚlōVā.VAA.42ab: षट्प्रमाणाऽतिरिक्तत्वात्तस्मात्सन्निध्यनाश्रयः
ŚlōVā.VAA.42cd: सम्बन्धकारणं नापि षष्ठी गव्युपलभ्यते ||
ŚlōVā.VAA.43ab: सत्यामपि तु सम्बन्धः श्रौतस्तावन्निराकृतः
ŚlōVā.VAA.43cd: गम्यमानस्य चार्थस्य नैव दृष्टं विशेषणम् ||
ŚlōVā.VAA.44ab: शब्दानरैर्विभक्त्या वा धूमोऽयं ज्वलतीतिवत्
ŚlōVā.VAA.44cd: संसर्गे चापि भेदे वा वाक्यार्थे परिकल्पिते ||
ŚlōVā.VAA.45ab: तस्य यावत्पदार्थत्वान्नैकवाक्यत्वसम्भवः
ŚlōVā.VAA.45cd: पदार्थव्यतिरेकश्च नास्ति संसर्गभेदयोः ||
ŚlōVā.VAA.46ab: न च वस्त्वन्तराऽऽरम्भः पदार्थैस्तदनुग्रहात्
ŚlōVā.VAA.46cd: न हि जातिगुणैः किं चित्कार्यमारश्यते बहिः ||
ŚlōVā.VAA.47ab: तदभावेऽवबोधश्च जातोऽपि स्वप्नवन्मृषा
ŚlōVā.VAA.47cd: सतामेव विशेषाणां संनिधेर्योऽपि मन्यते ||
ŚlōVā.VAA.48ab: वाक्यार्थत्वमभिव्यक्तौ तस्यापि तदनेकता
ŚlōVā.VAA.48cd: प्राक्सत्त्वे च कुतस्तेषां प्रमाणं प्रत्ययैर्विना ||
ŚlōVā.VAA.49ab: न चैषां वस्तुसत्त्वं च तत्पदेऽस्तित्वकारणं
ŚlōVā.VAA.49cd: एवमाद्याऽन्त्यसर्वेषां पृथक्संघातकल्पने ||
ŚlōVā.VAA.50ab: अन्योन्याऽनुग्रहाऽभावात्पदानां नास्ति वाक्यता
ŚlōVā.VAA.50cd: आद्यं यदि पदं सर्वैः संस्क्रियेत विशेषतः ||
ŚlōVā.VAA.51ab: ततस्तदेव वाक्यं स्यादन्यश्च द्योतको गणः
ŚlōVā.VAA.51cd: एवमन्त्येषु सर्वेषु पृथग्भूतेष्ववस्थितम् ||
ŚlōVā.VAA.52ab: स्वतन्त्रेषु हि वाक्यत्वं कथचिन्नोपलक्षितम्
ŚlōVā.VAA.52cd: स्फोटजातिनिषेधश्च स्यात्पदस्फोटजातिवत् ||
ŚlōVā.VAA.53ab: वार्यः पदक्रमो वाक्यं यथा वर्णक्रमः पदम्
ŚlōVā.VAA.53cd: बुद्ध्या न चोपसंहर्तुः क्रमो निष्कृष्य शक्यते ||
ŚlōVā.VAA.54ab: पदान्येव हि तद्वन्ति वर्तन्ते श्रोत्रबुद्धिवत्
ŚlōVā.VAA.54cd: तावत्स्वेव पदेष्वन्यः क्रमोऽन्यश्च प्रतीयते ||
ŚlōVā.VAA.55ab: तत्र यावत्क्रमं भेदो वाक्यार्थस्य प्रसज्यते
ŚlōVā.VAA.55cd: पदान्तरस्य पारार्थ्यादाख्यातं योऽपि मन्यते ||
ŚlōVā.VAA.56ab: वाक्यं प्राधान्ययोगेन वाक्यार्थं चापि भावनाम्
ŚlōVā.VAA.56cd: तत्रापि न बहिर्वस्तु क्रियाकारकसङ्गतिः ||
ŚlōVā.VAA.57ab: न कारकाणामन्योन्यं न क्रियाणां प्रतीयते
ŚlōVā.VAA.57cd: उखायामोदनं काष्ठैर्देवदत्तः पचेदिति ||
ŚlōVā.VAA.58ab: द्रव्याणां तावदेतस्मिन्न सम्बन्धः परस्परम्
ŚlōVā.VAA.58cd: अत्यन्तभेदनिष्पन्नषष्ठ्यभावानपेक्षणैः ||
ŚlōVā.VAA.59ab: तृतीयाद्यपहारेण सन्निधेरपि बाधनात्
ŚlōVā.VAA.59cd: काष्ठादीनां च सम्बन्धः क्रियया न स्वरूपतः ||
ŚlōVā.VAA.60ab: आर्द्रादिधर्मकैः पाकस्तैः कृतो न हि दृश्यते
ŚlōVā.VAA.60cd: शक्तिः कारणमिष्ठा चेद्, अमूर्ता सापि निष्क्रिया ||
ŚlōVā.VAA.61ab: शक्तैरपि च तैः पाकस्तिष्ठद्भिर्नैव साध्यते
ŚlōVā.VAA.61cd: ज्वलनादिमुखेनाथ तेषां पाकेन सङ्गतिः ||
ŚlōVā.VAA.62ab: तथापि कर्मणा क्रमं न साध्यमिति दुर्भम्
ŚlōVā.VAA.62cd: भिन्नार्थसमवेतत्वान्न च सम्बन्धसम्भवः ||
ŚlōVā.VAA.63ab: न चान्यकारकोत्पाद्ये कारकं कारकान्तरम्
ŚlōVā.VAA.63cd: ज्वलनादीनि कुर्वन्ति न च स्युः पाकसाधनम् ||
ŚlōVā.VAA.64ab: अपाकसाधनानां च कुतस्तेनैकवाच्यता
ŚlōVā.VAA.64cd: ज्वलनादिगता पाके शक्तिश्चेदुपचर्यते ||
ŚlōVā.VAA.65ab: कर्तृत्वात्तत्र काष्ठादेः करणत्वादि च दुर्लभम्
ŚlōVā.VAA.65cd: मुख्यं कारकवैचित्र्यमलब्धं ज्वलनादिषु ||
ŚlōVā.VAA.66ab: कथं तु पाकवेलायामुपचारेण लभ्यते
ŚlōVā.VAA.66cd: स्वव्यापारे च काष्ठादेः करणत्वाद्यसम्भवः ||
ŚlōVā.VAA.67ab: विक्लिद्यन्ति ज्वलन्तीति बिभ्रतीति च दर्शनात्
ŚlōVā.VAA.67cd: न चैषां पाकवेलायां व्यापारान्तरमिष्यते ||
ŚlōVā.VAA.68ab: एकप्रयोगवत्, तेन कर्तृतैव प्रसज्यते
ŚlōVā.VAA.68cd: पचिना चानुपात्तेषु ज्वलनादिष्वसङ्गतिः ||
ŚlōVā.VAA.69ab: न हि सद्भावमात्रेण तानि सम्बन्धकारणम्
ŚlōVā.VAA.69cd: न च शब्दान्तरैरेषामुपादानमतः पचिः ||
ŚlōVā.VAA.70ab: देवदत्तक्रियावाची न स्यात्काष्ठादिसङ्गतः
ŚlōVā.VAA.70cd: सर्वव्यापारवाची चेत्पचिरिष्टस्तथा सति ||
ŚlōVā.VAA.71ab: कर्तृत्वमेव काष्टादेरापन्नं देवदत्तवत्
ŚlōVā.VAA.71cd: धातुनोक्तक्रिये नित्यं कारके कर्तृतेष्यते ||
ŚlōVā.VAA.72ab: सर्वेषां भावनासाम्ये न ह्यन्यत्कर्तृलक्षणम्
ŚlōVā.VAA.72cd: काष्ठादीनि पचन्तीति विवक्षा या च दृश्यते ||
ŚlōVā.VAA.73ab: सापि नैवोपपद्येत यद्यन्यत्कर्तृलक्षणम्
ŚlōVā.VAA.73cd: एकधातुगृहीतानां न चास्त्यङ्गप्रधानता ||
ŚlōVā.VAA.74ab: न कारकं ततः कर्त्ता प्राधान्याभिहितक्रियम्
ŚlōVā.VAA.74cd: अतः समप्रधानानामभिधा सदसत्त्वयोः ||
ŚlōVā.VAA.75ab: क्व चित्कारकवैचित्र्यं क्व चिदैक्यं न युज्यते
ŚlōVā.VAA.75cd: प्रत्ययेनापि नैवात्र ज्वलनादिपरिग्रहः ||
ŚlōVā.VAA.76ab: कर्तृमात्रं त्वसौ ब्रूयादथ वा तद्गता क्रियाम्
ŚlōVā.VAA.76cd: तस्मान्न पचतीत्यत्र काष्ठादेरस्ति सङ्गतिः ||
ŚlōVā.VAA.77ab: सर्वत्र न च धात्वर्थः प्रत्ययार्थेन युज्यते
ŚlōVā.VAA.77cd: भावना प्रत्ययार्थो हि धात्वर्थानां च तां प्रति ||
ŚlōVā.VAA.78ab: साध्यसाधनयोग्यानामुपादानं च धातुभिः
ŚlōVā.VAA.78cd: साध्यत्वं पाकमित्येवं पाकेनैव च साधनम् ||
ŚlōVā.VAA.79ab: पचित्येतेन रूपेण नैकोऽप्यंशः प्रतीयते
ŚlōVā.VAA.79cd: विधिभावनयोश्चैकप्रत्ययग्राह्यताकृतः ||
ŚlōVā.VAA.80ab: धात्वर्थात्प्रथमं तावत्सम्बन्धोऽध्यवसीयते
ŚlōVā.VAA.80cd: विधाववसिते तत्र केवले भावनात्मनि ||
ŚlōVā.VAA.81ab: पश्चात्सम्बध्यमानोऽपि न धात्वर्थो विधीयते
ŚlōVā.VAA.81cd: विध्यहीनप्रवृत्तेश्च न स कार्यः श्रुतोऽपि सन् ||
ŚlōVā.VAA.82ab: एवं कारकविध्यन्तविधानस्याप्यसम्भवः
ŚlōVā.VAA.82cd: विध्यन्तत्वं प्रयाजादेर्निषेधव्यमसङ्गतम् ||
ŚlōVā.VAA.83ab: असम्बद्धत्वमेतेषां वाच्यं शुक्लगवादिवत्
ŚlōVā.VAA.83cd: तत्रार्थलक्षणा का चित्सम्भवेदपि सङ्गतिः ||
ŚlōVā.VAA.84ab: वाक्यैरेव त्वसम्बद्धैः सम्बन्धो न प्रकल्प्यते
ŚlōVā.VAA.84cd: अतोऽन्योन्याश्रयत्वं स्यादेकमूलाप्रसिद्धितः ||
ŚlōVā.VAA.85ab: एवमंशत्रयासत्त्वाज्जातो निर्विषयो विधिः
ŚlōVā.VAA.85cd: धात्वर्थकारकाणां तु साक्षान्नैवैष सिध्यति ||
ŚlōVā.VAA.86ab: विधेर्भावनया रोधात्कर्तुस्तेष्वप्रवर्तनात्
ŚlōVā.VAA.86cd: क्रियाकारकसम्बन्धमूलत्वात्सर्वसङ्गतिः ||
ŚlōVā.VAA.87ab: निषेध्या तन्निषेधेन स्वस्वामिपितृबन्धुषु
ŚlōVā.VAA.87cd: उपसर्गनिपातानां केन चिन्न च सङ्गतिः ||
ŚlōVā.VAA.88ab: परस्परं त्वसिध्हैव स्वातन्त्र्येण च नामभिः
ŚlōVā.VAA.88cd: क्रियाविशेषणत्वाच्च विना नैवोपसर्गता ||
ŚlōVā.VAA.89ab: वाक्यार्थोऽसत्त्वभूतत्वादेतैर्न च विशिष्यते
ŚlōVā.VAA.89cd: क्रियाद्वाराऽथ कल्प्येत सापि नाकारकात्मनः ||
ŚlōVā.VAA.90ab: असत्त्वभूमर्थं च नाध्यवस्यति कारकम्
ŚlōVā.VAA.90cd: विशेषणत्वमप्येषां नैवार्थाननुरञ्जनात् ||
ŚlōVā.VAA.91ab: आनर्थक्यान्यवाचित्वविपरोतप्रसाधनात्
ŚlōVā.VAA.91cd: प्रलम्बतेऽयमित्यादौ तेषां कश्चिदर्थकः ||
ŚlōVā.VAA.92ab: प्रासादादिषु चान्योऽर्थो विपरीतः प्रतिष्ठते
ŚlōVā.VAA.92cd: येन स्वार्थाविरोधेन विशेष उपजन्यते ||
ŚlōVā.VAA.93ab: विशेषणं तदेवेष्टं न तु यत्स्वार्थनाशकम्
ŚlōVā.VAA.93cd: आभिमुख्योर्ध्वगत्यादिविशेषो योऽवगम्यते ||
ŚlōVā.VAA.94ab: तस्यापि कर्तृधर्मत्वान्न धात्वर्थाङ्गतेष्यते
ŚlōVā.VAA.94cd: कर्त्रा च सह सम्बन्धो नोपसर्गस्य विद्यते ||
ŚlōVā.VAA.95ab: अंशत्रयातिरिक्तत्वान्नापि भावनया सह
ŚlōVā.VAA.95cd: प्रतिषेधविकल्पादेः सम्बन्धश्च विरुध्यते ||
ŚlōVā.VAA.96ab: अन्यरूपपरिच्छेदाद्वाह्यवस्त्वर्थवादिनाम्
ŚlōVā.VAA.96cd: स्वश्रुतेः प्रथमं वस्तु सद्भावेन निरूपितम् ||
ŚlōVā.VAA.97ab: कथं नञादिभिः पश्चादभावमुपनीयते
ŚlōVā.VAA.97cd: विरोधश्च तयोः श्रुत्योरस्ति नास्तीति शब्दवत् ||
ŚlōVā.VAA.98ab: विकल्पे पुनरेकस्य शब्दस्यैषा विरोधिता
ŚlōVā.VAA.98cd: गवादिवच्च नैतेषां स्वतन्त्रार्थावधारणम् ||
ŚlōVā.VAA.99ab: येन तत्पूर्वकं सन्तं वाक्यार्थं यायुरात्मना
ŚlōVā.VAA.99cd: समुदायेऽप्यसिद्धत्वात्येन वक्ष्यत्यहेतुताम् ||
ŚlōVā.VAA.100ab: गम्यते चेत्यतोऽवोचत्प्रत्येकाशक्तिसिद्धये
ŚlōVā.VAA.100cd: असम्बन्धात्पदार्थानामिति पूर्वोक्तया दिशा ||
ŚlōVā.VAA.101ab: सन्नप्यज्ञायमानत्वादसन्नित्यभिधीयते
ŚlōVā.VAA.101cd: ऐकैकश्ये पदार्थानां वाक्यार्थे व्यभिचारिता ||
ŚlōVā.VAA.102ab: प्रागसिद्धेः समस्तानामसाधारणदुष्टता
ŚlōVā.VAA.102cd: पदार्थानेव वाक्यार्थं यः सामस्त्येन मन्यते ||
ŚlōVā.VAA.103ab: गौरश्वः पुरुषो हस्तीत्यत्राप्यस्य प्रसज्यते
ŚlōVā.VAA.103cd: व्यस्तस्य योऽर्थः शब्दस्य न सामस्त्ये जहाति तम् ||
ŚlōVā.VAA.104ab: तं चोज्झति न विश्रम्भः पदार्थं प्रति लभ्यते
ŚlōVā.VAA.104cd: तत्र द्वित्रादिसामान्यविज्ञानं केवलं भवेत् ||
ŚlōVā.VAA.105ab: अनेकशब्दविज्ञानान्न विशेषावधारणम्
ŚlōVā.VAA.105cd: पदार्थसङ्गतेऽर्थे चेद्वाक्यं साक्षात्प्रवर्त्तते ||
ŚlōVā.VAA.106ab: पदार्थसंविदस्तत्र न स्याद्दृष्टोपकारिता
ŚlōVā.VAA.106cd: तेनाज्ञातपदार्थोऽपि बुध्येतैव स्वभावतः ||
ŚlōVā.VAA.107ab: तान्वानुरुध्यमानस्य कारणं स्युस्त एव ते
ŚlōVā.VAA.107cd: तत्र चोक्तम्, अतो नास्ति वाक्यधीमूलसम्भवः ||
ŚlōVā.VAA.108ab: ततश्चार्थाद्भवेल्लोके, वेदार्थस्त्वप्रमाणकः
ŚlōVā.VAA.108cd: समयात्पुरुषाणां वा गुणवृद्ध्यादिवन्मतः ||
ŚlōVā.VAA.109ab: निष्कारणोऽपि सन्नर्थो याज्ञिकैः परिभाषितः
ŚlōVā.VAA.109cd: तत्र चोक्तं कथावत्तु सङ्घातात्पौरुषेयता ||
ŚlōVā.VAA.110ab: न चाप्तः पुरुषोऽत्रास्ति, तेन वेदाप्रमाणता
ŚlōVā.VAA.110cd: अत्राभिधीयते, यद्यप्यस्ति मूलान्तरं न नः ||
ŚlōVā.VAA.111ab: पदार्थानां तु मूलत्वं दृष्टं तद्भावभावतः
ŚlōVā.VAA.111cd: सत्यं न वाचकं वाक्यं वाक्यार्थस्योपपद्यते ||
ŚlōVā.VAA.112ab: अन्यथाप्युपपन्नत्वाच्छक्तिस्तत्राप्रमाणिका
ŚlōVā.VAA.112cd: पद एव हि वर्णानां शक्तिः क्लेशेन कल्पिता ||
ŚlōVā.VAA.113ab: तिरोभावादिह त्वेषां भवेत्क्लेशतरेण सा
ŚlōVā.VAA.113cd: बहवश्चानुसन्धेया वर्णाश्चिरतिरोहिताः ||
ŚlōVā.VAA.114ab: पदार्थेषूपयुक्तानां पुनर्व्यापारकल्पना
ŚlōVā.VAA.114cd: पदार्थानां च सामर्थ्यं गम्यमानमपह्नुतम् ||
ŚlōVā.VAA.115ab: आनन्तर्याद्धि वाक्यार्थस्तद्धेतुत्वं न मुञ्चति
ŚlōVā.VAA.115cd: एकयैव हि संस्कृत्या कथं कार्यद्वयं भवेत् ||
ŚlōVā.VAA.116ab: न चैषां पूर्वसंस्कारादन्योऽस्तीति प्रतीयते
ŚlōVā.VAA.116cd: न चान्यवर्णवेलायां तेष्वालोचनसम्भवः ||
ŚlōVā.VAA.117ab: पदतद्वाच्यसम्बन्धबुद्धिव्यवधिबाधनात्
ŚlōVā.VAA.117cd: प्रत्यक्षस्मृतिरूपातो न तेष्वेकास्ति वाक्यधीः ||
ŚlōVā.VAA.118ab: तस्माच्च वाक्यनिर्भासा वाक्यं सा धीर्न कल्पते
ŚlōVā.VAA.118cd: वाक्यमित्यनया बुद्ध्या न चात्मांशः प्रतीयते ||
ŚlōVā.VAA.119ab: न च वाक्यार्थबुद्ध्येदं शून्यवादे निरूपितम्
ŚlōVā.VAA.119cd: वाक्यवाक्यार्थ्योरैक्ये बाह्याभ्यन्तरवादिनाम् ||
ŚlōVā.VAA.120ab: विच्छिन्नभागबुद्धीनां मृषात्वं निष्प्रमाणकम्
ŚlōVā.VAA.120cd: कल्प्यमानेऽपि नैवं च वस्तुबुद्धिर्निवर्त्तते ||
ŚlōVā.VAA.121ab: तेष्वेव च पदार्थेषु प्रक्.ल्प्तस्तोकशक्तिषु
ŚlōVā.VAA.121cd: आवापोद्वापरचनाभेदाद्वाक्येष्वनन्ता ||
ŚlōVā.VAA.122ab: स्तोकशक्त्युपपन्नेऽर्थे बहुशक्त्यप्रमाणता
ŚlōVā.VAA.122cd: वाक्यतच्छक्त्यनन्तत्वे नार्थापत्तिस्ततो भवेत् ||
ŚlōVā.VAA.123ab: न चावयवबुद्धीनां सादृश्याद्भ्रान्तिकल्पना
ŚlōVā.VAA.123cd: न प्रसिद्धाः पृथग्भूता मुख्या ह्यवयवाः क्व चित् ||
ŚlōVā.VAA.124ab: नावयव्यन्तरे यस्मात्सर्ववाक्येष्वभागता
ŚlōVā.VAA.124cd: सतामवयवानां हि स्याद्वा सदृशता न वा ||
ŚlōVā.VAA.125ab: सादृश्यं नरसिंहादौ युक्तं जात्यन्तरे सति
ŚlōVā.VAA.125cd: तत्र ह्यवयवाः सिद्धाः प्राक्संयोगविभागिनः ||
ŚlōVā.VAA.126ab: पाण्यादयो हि विच्छिन्ना दृश्यन्ते नृशरीरतः
ŚlōVā.VAA.126cd: देहेषु च पृथग्बुद्धिस्तेषु सर्वेषु जायते ||
ŚlōVā.VAA.127ab: तत्र तत्सदृशत्वाद्वा तत्सामान्येन वैकता
ŚlōVā.VAA.127cd: हस्तादिषूपपन्नेति प्रत्यभिज्ञानसम्भवः ||
ŚlōVā.VAA.128ab: तद्वदत्रापि सादृश्यं यदि नामावधार्यते
ŚlōVā.VAA.128cd: सिद्धेऽवयवसत्यत्वे मृषा निर्भागकल्पना ||
ŚlōVā.VAA.129ab: असता यत्तु सादृश्यमसतः परिकल्प्यते
ŚlōVā.VAA.129cd: ध्रुवं शशविषाणेन खरशृअङ्गस्य तद्भवेत् ||
ŚlōVā.VAA.130ab: अथासत्त्वेन सादृश्यमत्राप्यस्तीति मन्यते
ŚlōVā.VAA.130cd: सर्वत्रैवं समानत्वात्कश्चिन्नासदृशो भवेत् ||
ŚlōVā.VAA.131ab: भागश्चित्रेऽपि दृष्णादिर्दृष्ट एव सदृक्तया
ŚlōVā.VAA.131cd: एकदेशश्च मद्येऽपि सम्यक्तिक्तरसेषु च ||
ŚlōVā.VAA.132ab: चित्रबुद्धेस्तु नैवास्ति प्रतीतिर्भागशो मम
ŚlōVā.VAA.132cd: आकाराभावतः अर्थोऽत्र चित्रः सावयवः स च ||
ŚlōVā.VAA.133ab: तस्मान्न पदवर्णानामसत्त्वात्सदृशी गतिः
ŚlōVā.VAA.133cd: वाक्यस्यापि न सादृश्यं तत्रावयववर्जनात् ||
ŚlōVā.VAA.134ab: स्याद्वर्णपदनिष्कृष्टिर्न च वाक्यसदृक्तया
ŚlōVā.VAA.134cd: तेन न स्यादपोद्धारस्तेषामालम्बनादृते ||
ŚlōVā.VAA.135ab: न च व्यञ्जकभेदोऽपि पदवर्णादृतेऽस्ति ते
ŚlōVā.VAA.135cd: सूक्ष्मत्वाद्, अणुकल्पानां ध्वनीनां परिकल्पनात् ||
ŚlōVā.VAA.136ab: न च कार्यान्तरारम्भस्तैस्तादृगुपपद्यते
ŚlōVā.VAA.136cd: तेनाणुमात्रशब्दांशगृहीतिः केवला भवेत् ||
ŚlōVā.VAA.137ab: सतोरपि च नादानां पृथक्त्वक्रमवत्त्वयोः
ŚlōVā.VAA.137cd: व्यङ्ग्याभावेन नैवैषामभिव्यक्तिः प्रसिध्यति ||
ŚlōVā.VAA.138ab: कृत्स्नस्य यौगपद्येन भवेद्वावगतिर्न वा
ŚlōVā.VAA.138cd: नैव प्राक्सकलाद्वाक्याद्ग्राह्यं किञ् चित्तवास्ति हि ||
ŚlōVā.VAA.139ab: तदेव सकलं वाक्यं न्यूनमन्यदपेक्ष्य च
ŚlōVā.VAA.139cd: तद्विरुद्धम्, न चाभिन्ने न्यूनसाकल्यकल्पना ||
ŚlōVā.VAA.140ab: पृथक्प्रसिद्धसद्भावं त्रिपदं च चतुष्पदे
ŚlōVā.VAA.140cd: नास्तीति यदि कल्प्येत वृक्षो न स्यात्तदा वने ||
ŚlōVā.VAA.141ab: पृथक्प्रसिद्ध्यमिथ्यात्वात्स्याद्वाक्यान्तरता यदि
ŚlōVā.VAA.141cd: वाक्याच्छब्दान्तरत्वं स्यात्तथैव पदवर्णयोः ||
ŚlōVā.VAA.142ab: तस्माद्यथा महावाक्ये लघूनामनिराक्रिया
ŚlōVā.VAA.142cd: तथैव पदवर्णानां नासत्त्वं वाक्यबुद्धिषु ||
ŚlōVā.VAA.143ab: केवलस्याप्रयोगाच्चेत्, महदर्थे लघोरपि
ŚlōVā.VAA.143cd: अल्पार्थे तत्प्रयुक्तं चेत्स्वार्थे तद्वत्पदानि नः ||
ŚlōVā.VAA.144ab: यद्यपि व्यवहारङ्गं न पूर्णं पदवर्णयोः
ŚlōVā.VAA.144cd: तथाप्यस्त्येव सद्भावस्तन्मात्रे प्रयुयुक्षिते ||
ŚlōVā.VAA.145ab: पदार्थमात्रमेवेष्टं विशेषेऽवगते क्व चित्
ŚlōVā.VAA.145cd: पदं प्रयुञ्जते के चिद्वर्णं वार्थसमन्वितम् ||
ŚlōVā.VAA.146ab: ग्रन्थाध्ययनवेलायां स्वरूपेणावधारणम्
ŚlōVā.VAA.146cd: प्रधानं पदवर्णानां विच्छिन्नानामुपाश्रितम् ||
ŚlōVā.VAA.147ab: तदा प्रसिद्धसत्त्वानां चोत्तरत्रास्ति साधनम्
ŚlōVā.VAA.147cd: न हि वाक्यार्थबुद्ध्यैषां रूपं किञ् चिद्विरुद्ध्यते ||
ŚlōVā.VAA.148ab: यद्यप्येषां न सामर्थ्यं केवलानां तदुद्गमे
ŚlōVā.VAA.148cd: अविरुद्धस्तु सद्भावः कार्याशक्तरथाङ्गवत् ||
ŚlōVā.VAA.149ab: केवलस्याप्रयोगित्वं तेनानैकान्तिकीकृतम्
ŚlōVā.VAA.149cd: कार्यादृतेऽपि दृष्टिर्या सा शब्देऽप्युपपादिता ||
ŚlōVā.VAA.150ab: सद्भावे पदवर्णानां भेदो यः परमाणुवत्
ŚlōVā.VAA.150cd: सर्वाभावस्ततश्चेति सेयं बालबिभीषिका ||
ŚlōVā.VAA.151ab: यथा तन्त्वादयः सिद्धाः परमाणुषु सत्स्वपि
ŚlōVā.VAA.151cd: तथा सत्स्वपि भागेषु न वर्णादि विरोत्स्यते ||
ŚlōVā.VAA.152ab: किञ् चित्सावयवं दृष्ट्वा न च सर्वं प्रसज्यते
ŚlōVā.VAA.152cd: घटसावयवत्वेऽपि न भागः परमाणुषु ||
ŚlōVā.VAA.153ab: तदत्र पदवर्णानां भेदं प्रत्यक्षसाधितम्
ŚlōVā.VAA.153cd: वर्णांशानुपपत्त्या कः शक्नुयादपबाधितुम् ||
ŚlōVā.VAA.154ab: असत्त्वे ये च दृष्टान्ताः प्रकृतिप्रत्ययादयः
ŚlōVā.VAA.154cd: असिद्धास्ते, यतो लोके तत्सद्भावः प्रतीयते ||
ŚlōVā.VAA.155ab: नैव हि प्रक्रियामात्रं शास्त्रतः परिकल्प्यते
ŚlōVā.VAA.155cd: प्रत्यक्षं ह्येव तद्रूपं वाच्यमप्यन्यवाच्यवत् ||
ŚlōVā.VAA.156ab: क्रमेण हि प्रतीयेते प्रकृतिप्रत्ययौ पदे
ŚlōVā.VAA.156cd: तदागमे तदर्थोऽपि स्व्संवेद्यः क्रमेण नः ||
ŚlōVā.VAA.157ab: अन्वयव्यतिरेकाभ्यामप्यर्थो गम्यते तयोः
ŚlōVā.VAA.157cd: अमाद्युपजनापाये वृक्षार्थो ह्यनुगम्यते ||
ŚlōVā.VAA.158ab: वृक्षं वृक्षेण चेत्यत्र वृक्षत्वं तावदेव हि
ŚlōVā.VAA.158cd: कर्मत्वं हीयते पूर्वं करणत्वं च जायते ||
ŚlōVā.VAA.159ab: तथा वृक्षं घटं चेति कर्मत्वमनुगम्यते
ŚlōVā.VAA.159cd: वृक्षत्वं हीयतेऽन्या च घटधीरुपजायते ||
ŚlōVā.VAA.160ab: तत्र योऽन्वेति यं शब्दमर्थस्तस्य भवेदसौ
ŚlōVā.VAA.160cd: अन्यथानुपपत्त्या हि शक्तिस्तत्रावतिष्ठते ||
ŚlōVā.VAA.161ab: यत्कूपयूपसूपादौ समानेऽप्युपबन्धने
ŚlōVā.VAA.161cd: नास्त्यर्थानुगमः कश्चित्तन्न शब्दोऽपराध्यति ||
ŚlōVā.VAA.162ab: नान्वयव्यतिरेकाभ्यामपूर्वार्थावधारणम्
ŚlōVā.VAA.162cd: संसृष्टेऽवगतेऽर्थे हि ताभ्यां शक्तिर्नियम्यते ||
ŚlōVā.VAA.163ab: तेनानेकात्मकाच्छब्दादनेकार्थावबोधने
ŚlōVā.VAA.163cd: सिद्धे यदागमे योऽर्थः स तस्यैवावधार्यते ||
ŚlōVā.VAA.164ab: एवं पिपीलिकापङ्क्ते रेणुचक्रान्वये सति
ŚlōVā.VAA.164cd: गजाश्वोपजनापायेऽप्यतादर्थ्यमशक्तितः ||
ŚlōVā.VAA.165ab: अस्त्येव च गजाश्वेषु सामान्यं रेणुकारणम्
ŚlōVā.VAA.165cd: दृढप्राणिविशेषत्वं समस्तव्यस्तलक्षितम् ||
ŚlōVā.VAA.166ab: दृष्टा पिपीलिकापङ्क्तिः केवला रेणुवर्जिता
ŚlōVā.VAA.166cd: हस्त्याद्यन्वयिनी तेन न हेतुत्वं प्रपद्यते ||
ŚlōVā.VAA.167ab: प्रकृतिप्रत्ययादीनां केवलाविनियोगतः
ŚlōVā.VAA.167cd: यथैवार्था न दृश्यन्ते तथा चानर्थमप्यदः ||
ŚlōVā.VAA.168ab: नामाख्यातादिसाकल्यवैकल्यानुगमे सति
ŚlōVā.VAA.168cd: तदर्थासम्भवो दृष्टः पदवाक्यान्तराश्रयः ||
ŚlōVā.VAA.169ab: विप्राश्वः पचते यातं राजहस्तिन्यगादिति
ŚlōVā.VAA.169cd: तथान्यरूपमन्यादृक्राज्ञा दध्यत्र गामिति ||
ŚlōVā.VAA.170ab: विप्रशब्दौ क्व चिद्दृष्टानुपसर्गार्थवाचिनौ
ŚlōVā.VAA.170cd: समुदायस्तथान्यत्र ब्राह्मणत्वावबोधकः ||
ŚlōVā.VAA.171ab: अश्व इत्यपि नामेदमाख्यातं लुङि चेदृशम्
ŚlōVā.VAA.171cd: आख्यातं पचतेशब्दः पच ते इति वा द्वयम् ||
ŚlōVā.VAA.172ab: स्त्रीद्वित्वं पुंबहुत्वं वा ते षष्ठ्यर्थ चतुर्थ्यथ
ŚlōVā.VAA.172cd: पचते इति सर्वं वा चतुर्थ्यन्तं शतुः पदम् ||
ŚlōVā.VAA.173ab: यातं लोण्मध्यमद्वित्वमयातं लङि वा भ्वेत्
ŚlōVā.VAA.173cd: कर्तृनिष्ठाद्वितीयान्तं प्रथमान्तं नपुंसकम् ||
ŚlōVā.VAA.174ab: राजहस्ती समासो वा राजलोण्मध्यमोऽपि वा
ŚlōVā.VAA.174cd: हस्तिनीत्यथ सप्तम्यामथ स्त्रीप्रत्ययान्तरम् ||
ŚlōVā.VAA.175ab: अगादिति लुङन्तं स्यादगो वा पञ्चमीपरः
ŚlōVā.VAA.175cd: तानत्तीत्यथ वाप्येवं क्विबन्तोऽयं समासभाक् ||
ŚlōVā.VAA.176ab: एवमर्थविकल्पेन भेदेऽर्थो नावतिष्ठते
ŚlōVā.VAA.176cd: निर्भागे वाचके वाक्ये समस्तादस्ति निर्ण्यः ||
ŚlōVā.VAA.177ab: तस्मान्न यो यमन्वेति सर्वदा तेन सोऽर्थवान्
ŚlōVā.VAA.177cd: अनर्थकत्वविज्ञानात्तद्रूपेऽपि पदान्तरे ||
ŚlōVā.VAA.178ab: तथा राजार्थवान्दृष्टो राज्ञेत्यत्र च नास्त्यसौ
ŚlōVā.VAA.178cd: दधि गौरिति नापीमौ विद्मो दध्यत्र गामिति ||
ŚlōVā.VAA.179ab: अन्यस्मिञ् ज्ञातसम्बन्धे निषिद्धोऽन्यश्च वाचकः
ŚlōVā.VAA.179cd: न च सर्वविकाराणामानन्त्यात्सङ्गतीक्षणम् ||
ŚlōVā.VAA.180ab: तस्मादनर्थकैरेव विना जातिगुणान्वयात्
ŚlōVā.VAA.180cd: प्रकृतिप्रत्ययाद्यन्तपदभागविवर्जितैः ||
ŚlōVā.VAA.181ab: वाक्यैरेव विशिष्ठोऽर्थः स्वतन्त्रैः प्रतिपाद्यते
ŚlōVā.VAA.181cd: भागशः कथितोपायैरश्वकर्णाजकर्णवत् ||
ŚlōVā.VAA.182ab: अत्र ब्रूमः पदात्मा न सर्वेष्वेतेषु भिद्यते
ŚlōVā.VAA.182cd: केन चिद्धद्धर्मभेदेन जरा राजेतिवत्क्रमात् ||
ŚlōVā.VAA.183ab: पदावधारणोपायान्बहूनिच्छन्ति सूरयः
ŚlōVā.VAA.183cd: क्रमन्यूनातिरिक्तत्वस्वरवाक्यस्मृतिश्रुतीः ||
ŚlōVā.VAA.184ab: शेषानर्थान्परिच्छिद्य स्वरूपैर्वाक्यगोचरान्
ŚlōVā.VAA.184cd: तत्सम्बन्धानुरूपार्थवाचित्वेनान्यनिर्णयः ||
ŚlōVā.VAA.185ab: तत्रावधृतनामार्थैराख्यातापेक्षणेन तत्
ŚlōVā.VAA.185cd: आख्याते सति नामत्वं भवेदुभयसम्भवे ||
ŚlōVā.VAA.186ab: यथा च पुरुषाकारे समानेऽप्यवगम्यते
ŚlōVā.VAA.186cd: स्मरणाद्ब्राह्मणत्वादि प्रकृतिप्रत्ययान्वयात् ||
ŚlōVā.VAA.187ab: तथान्वाख्यानभेदेन प्रकृतिप्रत्ययादिभिः
ŚlōVā.VAA.187cd: नामाख्यातव्यव्स्थानं स्मरणेनोपलक्ष्यते ||
ŚlōVā.VAA.188ab: अप्राप्तस्मृत्युपायानां विवेकोऽयं न जायते
ŚlōVā.VAA.188cd: अज्ञाते पितृसंबन्धे तुल्योऽसौ ब्राह्मणादिषु ||
ŚlōVā.VAA.189ab: तथा श्रुत्यैव सन्दिग्धं किञ् चिन्निर्णीयते पदम्
ŚlōVā.VAA.189cd: सामानाधिकरण्येन प्रसिद्धाख्यातनामभिः ||
ŚlōVā.VAA.190ab: नन्वयं न विभागः स्यात्पदजातिमनिच्छतः
ŚlōVā.VAA.190cd: नामाख्यातमतिग्राह्याः कथं वर्णास्त एव ते ||
ŚlōVā.VAA.191ab: केन वा नेष्यते जातिः पदजातचतुष्टये
ŚlōVā.VAA.191cd: सुप्तिङ्कृत्तद्धिताः सन्ति तथा धात्वादिजातयः ||
ŚlōVā.VAA.192ab: पदैक्येऽप्यविरुद्धेयमत्यन्तानतिरेकिणी
ŚlōVā.VAA.192cd: वर्णा एवेति चग्रन्थे निषिद्धात्यन्तभिन्नता ||
ŚlōVā.VAA.193ab: भ्रमणत्वादिवच्चासौ व्यज्यते क्रमवर्त्तिभिः
ŚlōVā.VAA.193cd: अन्त्यवर्णेऽथ वा व्यक्तिः पूर्वसंस्कृत्यपेक्षिणि ||
ŚlōVā.VAA.194ab: यद्वा येनैव धर्मेण व्यङ्क्तुं जात्यन्तरं क्षमाः
ŚlōVā.VAA.194cd: वर्णाः स्वरूपसाम्येऽपि तेनाख्यातादिबुद्धिषु ||
ŚlōVā.VAA.195ab: वनपङ्क्त्यादिवच्चैषु समुदायेष्वसत्स्वपि
ŚlōVā.VAA.195cd: भिन्नाख्यातादिसामान्यव्यवहारो भविष्यति ||
ŚlōVā.VAA.196ab: धातुप्रत्ययतद्वाच्यसामान्यानामियं गतिः
ŚlōVā.VAA.196cd: तद्धिताख्यातकृद्रूपं नित्यं हि स्मर्यते जनैः ||
ŚlōVā.VAA.197ab: न चान्वाख्यानमात्रेण कल्पितं तच्छबादिवत्
ŚlōVā.VAA.197cd: प्रयुज्यते हि यद्रूपं तदुपाये न तिष्ठति ||
ŚlōVā.VAA.198ab: अवध्यग्रहणं यत्तु प्रकृतिप्रत्ययौ प्रति
ŚlōVā.VAA.198cd: अन्वाख्यानविसंवादादित्येतच्च न दुष्यति ||
ŚlōVā.VAA.199ab: तत्र ह्याप्तनरोक्तीनां प्रामाण्यमुपपद्यते
ŚlōVā.VAA.199cd: यद्वा तुल्यबलत्वेन विकल्पेन मतान्तरम् ||
ŚlōVā.VAA.200ab: प्रकृतिः प्रत्ययांशो वा कश्चित्तावन्न भिद्यते
ŚlōVā.VAA.200cd: शिष्टे विकरणादौ तु यथेष्टाङ्गाङ्गिकल्पना ||
ŚlōVā.VAA.201ab: धूमादावपि वह्न्यंशो कश्चिदंशोऽनुमापकः
ŚlōVā.VAA.201cd: अन्यः साधारणो यद्वत्तद्वदत्र भविष्यति ||
ŚlōVā.VAA.202ab: यथा च नित्यरूपत्वान्न तत्रांशान्तरोद्धृतिः
ŚlōVā.VAA.202cd: तथात्रागमकोऽप्यंशो नित्यत्वे न व्यवस्थितः ||
ŚlōVā.VAA.203ab: यत्र प्रत्ययलोपेन प्रकृतिः स्यात्क्विबन्तबत्
ŚlōVā.VAA.203cd: शुद्धः प्रकृतिलोपेन प्रत्ययो वाधुनादिवत् ||
ŚlōVā.VAA.204ab: तन्मात्रस्य द्विशक्तित्वं तत्र शब्दस्वभावतः
ŚlōVā.VAA.204cd: वाक्यार्थे तद्धितान्तादिपदसामर्थ्यभेदवत् ||
ŚlōVā.VAA.205ab: एकदेशानुमानेन के चिदाहुर्द्वयार्थताम्
ŚlōVā.VAA.205cd: अपरेऽर्थैकदेशेन ब्रुवतेऽन्यार्थलक्षणाम् ||
ŚlōVā.VAA.206ab: तत्त्वयुक्तं यतो नास्ति लक्षणारूपता मतेः
ŚlōVā.VAA.206cd: मुख्यत्वेनैव बुद्धिर्नः क्विबन्तादिषु जायते ||
ŚlōVā.VAA.207ab: लक्षणादिप्रवृत्तिश्च न शास्त्रेणानुगम्यते
ŚlōVā.VAA.207cd: तत्सङ्करे च तेनैव वाच्यवाचकनिर्णयः ||
ŚlōVā.VAA.208ab: न च तेन सहैतस्य विज्ञाता सहवाचिता
ŚlōVā.VAA.208cd: लोकप्रयुक्तशब्दार्थो नोपायत्वाच्च मुच्यते ||
ŚlōVā.VAA.209ab: आख्यातप्रत्ययेनापि सहासावुपलक्षितः
ŚlōVā.VAA.209cd: कामं तदीयमप्यर्थं गमयेदनुमानतः ||
ŚlōVā.VAA.210ab: तावत्यंशे न कल्प्यौ च प्रकृतिप्रत्ययौ पुनः
ŚlōVā.VAA.210cd: स एवार्थद्विशक्तित्वे वरं क्लेशः समाश्रितः ||
ŚlōVā.VAA.211ab: निर्ज्ञातपरिमाणस्य स्मरणानुगमाद्विना
ŚlōVā.VAA.211cd: नानात्वं कल्पयित्वास्य कः शक्तिं कल्पयिष्यति ||
ŚlōVā.VAA.212ab: दध्यत्रेति यदन्यादृक्पदं पूर्वावधारितात्
ŚlōVā.VAA.212cd: के चिदाहुस्तदेवेदमजानन्तर्यदूषितम् ||
ŚlōVā.VAA.213ab: प्रत्यभिज्ञायते तद्धि स चार्थः सम्प्रतीयते
ŚlōVā.VAA.213cd: इकारे तु यविज्ञानमकारपरसंहिते ||
ŚlōVā.VAA.214ab: अथ वात्मीयसिद्धान्ताद्यकारत्वेऽस्य सत्यपि
ŚlōVā.VAA.214cd: दधिवाच्यार्थं सामर्थ्यं लक्षणादवगम्यते ||
ŚlōVā.VAA.215ab: तथा ह्यश्रुतदध्यत्रो लक्षणानुगमाद्विना
ŚlōVā.VAA.215cd: व्युत्पन्नदधिशब्दोऽपि दध्यत्रेति न बुद्ध्यते ||
ŚlōVā.VAA.216ab: विकारानन्त्यतो यस्तु सम्बन्धज्ञप्त्यसम्भवः
ŚlōVā.VAA.216cd: लक्षणात्तद्विदुक्तेर्वा नातिक्लेशो भविष्यति ||
ŚlōVā.VAA.217ab: कियत्पदमिति ज्ञानं यत्तु तत्र न जायते
ŚlōVā.VAA.217cd: स्वरान्तं व्यञ्जनान्तं वा न चाज्ञातेऽर्थनिर्णयः ||
ŚlōVā.VAA.218ab: तदुच्यते पदच्छेदे तदपभ्रंशतां व्रजेत्
ŚlōVā.VAA.218cd: संहिताविषये चास्य स्मर्यते साधुशब्दता ||
ŚlōVā.VAA.219ab: एतस्मिंस्तु प्रतीमोऽर्थमगृहीतावधावपि
ŚlōVā.VAA.219cd: तेन सत्यपि विच्छेदे पदे भेदोऽर्थभेदतः ||
ŚlōVā.VAA.220ab: ज्ञायते चावधिस्तत्र व्यञ्जनान्तो न तूच्यते
ŚlōVā.VAA.220cd: दधिशब्दावबोध्यत्वान्नित्यं नित्यसमासवत् ||
ŚlōVā.VAA.221ab: एतेन राजराज्ञादिशब्दानां दत्तमुत्तरम्
ŚlōVā.VAA.221cd: किञ् चिदंशसमानं हि तदर्थं तत्पदान्तरम् ||
ŚlōVā.VAA.222ab: यत्तु ब्राह्मणवस्त्रादौ ब्राह्मणार्थो न गम्यते
ŚlōVā.VAA.222cd: अवध्यन्तरतस्तत्र तत्पदान्तरजृम्भितम् ||
ŚlōVā.VAA.223ab: उत्सर्गस्यापवादेन बाधः कस्य न सम्मतः
ŚlōVā.VAA.223cd: तद्ब्राह्मपदमुत्सृष्टं बाध्यतेऽन्यावधौ पदे ||
ŚlōVā.VAA.224ab: तत्त्वेनावधिमुत्कृष्य यद्युच्येत पदान्तरम्
ŚlōVā.VAA.224cd: केन स्वार्थोऽस्य वार्येत देवदत्तादिशब्दवत् ||
ŚlōVā.VAA.225ab: एवमेवाश्वकर्णादौ समुदायप्रसिद्धितः
ŚlōVā.VAA.225cd: वार्यतेऽवयवस्यार्थो वृक्षाद्यर्थावधारणात् ||
ŚlōVā.VAA.226ab: अर्थप्रकरणाधीनबाधितस्वार्थयोरपि
ŚlōVā.VAA.226cd: समस्तव्यस्तयोर्भूयः स एवार्थः प्रतीयते ||
ŚlōVā.VAA.227ab: गोशुक्लादिपदानां तु समस्तव्यस्तभाविनाम्
ŚlōVā.VAA.227cd: स्वार्थहानिर्न दृष्टेति क्वानर्थक्यं भविष्यति ||
ŚlōVā.VAA.228ab: पदार्थानुगतश्चैष वाद्यार्थो गम्यते सदा
ŚlōVā.VAA.228cd: न विशिष्टार्थता तस्माद्वाक्यस्वातन्त्र्यसाधिनी ||
ŚlōVā.VAA.229ab: न विमुञ्चन्ति सामर्थ्यं वाक्यार्थेषु पदानि नः
ŚlōVā.VAA.229cd: तन्मात्रावसितेष्वेषु पदार्थेभ्यः स गम्यते ||
ŚlōVā.VAA.230ab: अशाब्दे चापि वाक्यार्थै न पदार्थेष्वशाब्दता
ŚlōVā.VAA.230cd: वाक्यार्थस्येव नैतेषां निमित्तान्तरसम्भवः ||
ŚlōVā.VAA.231ab: सम्बद्धमेव चैतेऽर्थं गमयन्त्यविनाभुवम्
ŚlōVā.VAA.231cd: सामान्यं स्वविशेषेण विना न ह्युपपद्यते ||
ŚlōVā.VAA.232ab: न चानुमानमेषा धीस्तन्मात्रेण प्रसज्यते
ŚlōVā.VAA.232cd: प्रतिज्ञार्थैकदेशत्वात्पदार्थानां ह्यलिङ्गता ||
ŚlōVā.VAA.233ab: पदार्थैरनुरक्तोऽसौ वाक्यार्थः सम्प्रतीयते
ŚlōVā.VAA.233cd: नात्मना गमयन्त्येनं विना, धूमोऽग्निमत्त्ववत् ||
ŚlōVā.VAA.234ab: पक्षधर्मत्वमेतेषां वाक्यार्थे न च गम्यते
ŚlōVā.VAA.234cd: न हि देशादिवत्पूर्वं निष्पन्नः स प्रतीयते ||
ŚlōVā.VAA.235ab: असत्त्वभूतमेनं हि प्रतिपद्यामहे ततः
ŚlōVā.VAA.235cd: क्रियाकारकसंसर्गविशिष्टः प्रागसौ कुतः ||
ŚlōVā.VAA.236ab: धर्मिण्यनवबुद्धे च न तद्धर्मावधारणम्
ŚlōVā.VAA.236cd: न च प्राग्बोधकं किञ् चिद्वाक्यार्थ्स्योपपद्यते ||
ŚlōVā.VAA.237ab: अवबुद्धे तु वाक्यार्थे यदि तद्धर्मता भवेत्
ŚlōVā.VAA.237cd: विज्ञातेऽर्थे ततः किं नु प्रमेयमवशिष्यते ||
ŚlōVā.VAA.238ab: अन्वयश्च पदार्थानां न वाक्यार्थैरपेक्ष्यते
ŚlōVā.VAA.238cd: सर्वस्मिन्नेव सुज्ञानो भूतभावितिरोहिते ||
ŚlōVā.VAA.239ab: अन्यवाक्यार्थसम्बन्धज्ञानाच्चान्यो न गम्यते
ŚlōVā.VAA.239cd: अन्यत्वाच्च पदार्थानाम्, ते चेन्नान्यार्थधीर्भवेत् ||
ŚlōVā.VAA.240ab: सामान्यदृष्टक्.ल्प्तौ वा लभ्यते न विशेषधीः
ŚlōVā.VAA.240cd: वाक्यार्थावगतिः सर्वा त्वसाधारणगोचरा ||
ŚlōVā.VAA.241ab: असम्बन्धप्रतीतेश्च प्रामाण्यमुपपादितम्
ŚlōVā.VAA.241cd: सर्वलोकप्रसिद्धा च प्रतिपत्तिरिह स्फुटा ||
ŚlōVā.VAA.242ab: यत्र क्व चन विज्ञातान्पदार्थान्प्रतिपद्य हि
ŚlōVā.VAA.242cd: दूरदेशादिवार्तासु नाप्तोक्ते धीर्विहन्यते ||
ŚlōVā.VAA.243ab: आप्तवादाविसंवादादत्र चेदनुमानता
ŚlōVā.VAA.243cd: निर्णयस्तावता सिध्येद्बुद्ध्युत्पत्तिर्न तत्कृता ||
ŚlōVā.VAA.244ab: अन्यदेव हि सत्यत्वमाप्तवादत्वहेतुकम्
ŚlōVā.VAA.244cd: वाक्यार्थश्चान्य एवेति ज्ञातः पूर्वतरं ततः ||
ŚlōVā.VAA.245ab: तत्र चेदाप्तवादेन सत्यत्वमनुमीयते
ŚlōVā.VAA.245cd: वाक्यार्थप्रत्ययस्यात्र कथं स्यादनुमानता ||
ŚlōVā.VAA.246ab: जन्म तुल्यं हि बुद्धीनामाप्तानाप्तगिरां श्रुतौ
ŚlōVā.VAA.246cd: जन्माधिकोपयोगी च नानुमायास्त्रिलक्षणः ||
ŚlōVā.VAA.247ab: शब्दप्रामाण्यनिर्णीत्यै पदार्थेभ्यो यथेष्यते
ŚlōVā.VAA.247cd: अत्यन्तादृष्टवाक्यार्थप्रतिपत्तिस्तथोच्यते ||
ŚlōVā.VAA.248ab: भावनावचनस्तावत्तां स्मारयति लोकवत्
ŚlōVā.VAA.248cd: अन्वयव्यतिरेकाभ्यां प्रत्ययार्थस्तु सेष्यते ||
ŚlōVā.VAA.249ab: कैश्चित्, अन्यैस्तु धात्वर्थस्तत्सामीप्योपकारतः
ŚlōVā.VAA.249cd: अपरैः समुदायार्थस्तत एव हि गम्यते ||
ŚlōVā.VAA.250ab: पाकादौ यन्न दृष्टासौ भवत्यादौ तथैव च
ŚlōVā.VAA.250cd: विवेकफलमन्दत्वात्पचत्यादौ यथेष्टता ||
ŚlōVā.VAA.251ab: सा साध्यसाधनोपायसामान्यार्थावधारणात्
ŚlōVā.VAA.251cd: अन्यलभ्यं विशेषांशं यं कञ् चिदभिकाङ्क्षति ||
ŚlōVā.VAA.252ab: कामावगतसाध्यत्वः स्वर्गः काङ्क्षति भावनाम्
ŚlōVā.VAA.252cd: तत्र सन्निधियोग्यत्वात्सम्बन्धः कल्प्यते तयोः ||
ŚlōVā.VAA.253ab: ततः सा क्.ल्प्तसम्बन्धा साधनांशमपेक्षते
ŚlōVā.VAA.253cd: धात्वर्थासाधनं किञ् चिन्नानुष्ठानं हि सिद्ध्यति ||
ŚlōVā.VAA.254ab: धातुवाच्यश्च यागादिरतृतीयापरोऽपि सन्
ŚlōVā.VAA.254cd: स्वभावाद्भावनासक्तः साध्यं किञ् चिदपेक्षते ||
ŚlōVā.VAA.255ab: प्रत्यासत्तिनिमित्तोऽयं सम्बन्धः कल्प्यतेऽनयोः
ŚlōVā.VAA.255cd: तं च विस्पष्टमाख्यातुं यागेनेति प्रयुज्यते ||
ŚlōVā.VAA.256ab: यथौपगवशब्दार्थं तस्यापत्यमितीदृशात्
ŚlōVā.VAA.256cd: कथयन्ति न चैतस्मिन् षष्ठ्यन्तोपगुसमभवः ||
ŚlōVā.VAA.257ab: न केवलं तृतीयैव करणत्वं नियच्छति
ŚlōVā.VAA.257cd: प्रमाणान्तरगम्येऽपि न किञ् चिद्विरुणद्धि सा ||
ŚlōVā.VAA.258ab: प्रज्ञातकरणत्वे वा धातौ सत्यपि नेष्यते
ŚlōVā.VAA.258cd: अप्रातिपदिकत्वेन तृतीया यागशब्दवत् ||
ŚlōVā.VAA.259ab: अतो या शब्दसामर्थ्यलभ्या करणता यजेः
ŚlōVā.VAA.259cd: केवलस्याप्रयोगित्वात्सा यागेनेति कथ्यते ||
ŚlōVā.VAA.260ab: तथोत्पन्नकथंभावा भावनोपायमात्रके
ŚlōVā.VAA.260cd: उपायोऽपि च कर्तव्यमात्राकाङ्क्षी नियम्यते ||
ŚlōVā.VAA.261ab: योग्यत्वसन्निधानाभ्यामन्यथानुपपत्तितः
ŚlōVā.VAA.261cd: स च स्ववाक्यलभ्यो वा वाक्यान्तरगतोऽपि वा ||
ŚlōVā.VAA.262ab: प्रकृतिप्रत्ययौ यद्वदपेक्षेते परस्परम्
ŚlōVā.VAA.262cd: पदं पदान्तरं यद्वद्वाक्यं वाक्यान्तरं तथा ||
ŚlōVā.VAA.263ab: करणैः साध्यते किञ् चिन्नोपायरहितैः फलम्
ŚlōVā.VAA.263cd: प्रयाजादिविधानं च न च स्यान्निष्प्रयोजनम् ||
ŚlōVā.VAA.264ab: प्रयोजनान्तरात्तत्र प्रत्यासत्तेरपेक्षितः
ŚlōVā.VAA.264cd: फलवद्भावनांशस्थकरणानुग्रहो वरम् ||
ŚlōVā.VAA.265ab: एकभावनयोपात्तास्त्रयोऽप्यंशाः परस्परम्
ŚlōVā.VAA.265cd: उपकार्योपकारित्वं पश्चादनुभवन्ति ते ||
ŚlōVā.VAA.266ab: भावनापेक्षमाणा हि साधनं किं फलस्य मे
ŚlōVā.VAA.266cd: साधनानुग्रः को वेत्यनुस्यूतमपेक्षते ||
ŚlōVā.VAA.267ab: आकाङ्क्षैवमविच्छेदसिद्धा शुक्लगवादिषु
ŚlōVā.VAA.267cd: एकक्रियागृहीतेषु सम्बन्धश्च परस्परम् ||
ŚlōVā.VAA.268ab: द्रव्यद्वारेण चैतेषां विशेषणविशेष्यता
ŚlōVā.VAA.268cd: इतरोपकृतद्रव्यवर्त्तित्वात्तत्र कर्मणि ||
ŚlōVā.VAA.269ab: द्रव्यान्तरमनिच्छन्त्या क्रियया च परिग्रहात्
ŚlōVā.VAA.269cd: एकद्रव्याश्रयप्राप्तिरिति नान्योन्यसंश्रयम् ||
ŚlōVā.VAA.270ab: परस्परानुरागश्च सुतरामुपकारकः
ŚlōVā.VAA.270cd: अर्थाच्चान्यव्यवच्छेदः सम्बन्धोऽतो न दुष्यति ||
ŚlōVā.VAA.271ab: तत्रानैकान्तिकानेकवाक्यार्थोपप्लवे सति
ŚlōVā.VAA.271cd: अन्योन्यात्मव्यवच्छेदादेकत्र स्थाप्यते मतिः ||
ŚlōVā.VAA.272ab: अतोऽन्वयातिरेकाभ्यामनुमा नेयमिष्यते
ŚlōVā.VAA.272cd: एकार्थैकान्तिकत्वं तदन्यथैवात्र लभ्यते ||
ŚlōVā.VAA.273ab: एवं पदार्थवाक्यार्थसङ्घातैरुपकल्पिताम्
ŚlōVā.VAA.273cd: विशिष्टां भावनां प्राप्य वृत्तिर्विधिनिषेधयोः ||
ŚlōVā.VAA.274ab: यद्यप्यन्यैरसंस्पृष्टां विधिः स्पृशति भावनाम्
ŚlōVā.VAA.274cd: तथाप्यशक्तितो नासौ तन्मात्रे पर्यवस्यति ||
ŚlōVā.VAA.275ab: अनुष्ठेये हि विषये विधिः पुंसां प्रवर्तकः
ŚlōVā.VAA.275cd: अंशत्रयेण चापूर्णां नानुतिष्ठति भावनाम् ||
ŚlōVā.VAA.276ab: तस्मात्प्रक्रान्तरूपोऽपि विधिस्तावत्प्रतीक्षते
ŚlōVā.VAA.276cd: यावद्योग्यत्वमापन्ना भावनान्यानपेक्षिणी ||
ŚlōVā.VAA.277ab: उपसर्गनिपातानां प्रयोगनियमे सति
ŚlōVā.VAA.277cd: अर्थस्तदागमन्यायात्स्यात्समासपदेष्विव ||
ŚlōVā.VAA.278ab: वाचकद्योतकत्वं तु नातीवात्रोपयुज्यते
ŚlōVā.VAA.278cd: तद्भावाद्वाचकत्वं वा परस्यानुग्रही ऽस्तु वा ||
ŚlōVā.VAA.279ab: ईषदर्थादयस्तावत्साक्षान्नाम्नैव सङ्गताः
ŚlōVā.VAA.279cd: अप्रयुक्तक्रियाद्वारा विशेषाधानतोऽपरे ||
ŚlōVā.VAA.280ab: आपिङ्गः प्रवयाश्चेति द्वयस्यैतन्निदर्शनम्
ŚlōVā.VAA.280cd: क्व चित्प्रकृष्टतादीनां भावनोपनिपातिनाम् ||
ŚlōVā.VAA.281ab: इतिकर्तव्यतात्वेन प्रतिपत्तिपरिग्रहौ
ŚlōVā.VAA.281cd: एकार्थसमवायित्वात्कर्तृधर्मोऽपि भावनाम् ||
ŚlōVā.VAA.282ab: गमिष्यति, न कर्तृणां स्वरूपे स हि कीर्त्यते
ŚlōVā.VAA.282cd: ये त्वन्यार्थं विरुद्धार्थधातुशक्त्यवलोपिनः ||
ŚlōVā.VAA.283ab: तेषां तदङ्गतैवेष्टा धातुभागसमा हि ते
ŚlōVā.VAA.283cd: प्रशब्देनोपसृष्टस्य तिष्ठतेर्गतिशक्तता ||
ŚlōVā.VAA.284ab: न हि प्रशब्दवेलायां गमने जायते मतिः
ŚlōVā.VAA.284cd: सामान्यतः क्रियाशक्तिः क्.ल्प्ता धातोः पुरैव तु ||
ŚlōVā.VAA.285ab: विशेष एव तत्र स्यादितरस्य द्वये पुनः
ŚlōVā.VAA.285cd: या च शक्त्यन्तरोद्भूतिरियमेव विशेष्यता ||
ŚlōVā.VAA.286ab: न सामान्यापरित्यागी केवलोऽन्यैर्विशेष्यते
ŚlōVā.VAA.286cd: उक्तेर्विशेषणं किञ् चिदुच्यमानविशेषणम् ||
ŚlōVā.VAA.287ab: तेन शक्त्यपवादोऽयं भवेदर्थापवादवत्
ŚlōVā.VAA.287cd: तथैव ज्वलनादीनां पाकसम्बन्धितेष्यते ||
ŚlōVā.VAA.288ab: इतिकर्तव्यतांशत्वात्पाके वा तत्फलेऽपि वा
ŚlōVā.VAA.288cd: ओदने साध्यमाने हि पाकः करणमिष्यते ||
ŚlōVā.VAA.289ab: अकृतः सोऽपि नास्तीति पुनः करणवाञ्छनम्
ŚlōVā.VAA.289cd: करणं ज्वलनादीनि तस्य काष्ठादि वा तथा ||
ŚlōVā.VAA.290ab: इतिकर्त्तव्यताकाङ्क्षा यावत्करणसंश्रया
ŚlōVā.VAA.290cd: इतिकर्त्तव्यताप्यन्यदपेक्ष्य करणं भवेत् ||
ŚlōVā.VAA.291ab: ज्वलनादिनिमित्ताऽऽतः काष्ठादेः पाकसङ्गतिः
ŚlōVā.VAA.291cd: कर्मणः कर्मसाध्यत्वं नास्मत्पक्षे विरुद्ध्यते ||
ŚlōVā.VAA.292ab: अनात्मसमवेतस्य निमित्तं कर्म हीष्यते
ŚlōVā.VAA.292cd: ज्वलनादिस्वरूपं च न काष्ठादिभरीप्सितम् ||
ŚlōVā.VAA.293ab: पाकप्रयोजितानां हि तद्वृत्तिर्नान्तरीयकी
ŚlōVā.VAA.293cd: कर्तृत्वेऽपि च काष्ठादेः पाके स्यात्करणादिता ||
ŚlōVā.VAA.294ab: आविभूतान्यशक्तित्वादेकत्वे चाप्यपेक्षया
ŚlōVā.VAA.294cd: ज्वलनादिषु सर्वेषां स्वातन्त्र्यात्कर्तृतेष्यते ||
ŚlōVā.VAA.295ab: तत्स्वातन्त्र्यावगत्यैव प्रयुङ्क्ते हि प्रयोजकः
ŚlōVā.VAA.295cd: नियुक्तानां तु तेनैषां करणत्वादिवाच्यता ||
ŚlōVā.VAA.296ab: उद्भूतदेवदत्तादिव्यापाराभिभवाद्भवेत्
ŚlōVā.VAA.296cd: यत्र त्वभिभवस्तेषां नैकेनापि विवक्ष्यते ||
ŚlōVā.VAA.297ab: काष्ठादीनि पचन्तीति प्रयोगस्तत्र जायते
ŚlōVā.VAA.297cd: एकशब्दगृहीतेऽपि गुणप्राधान्यमिष्यते ||
ŚlōVā.VAA.298ab: आख्यातप्रत्ययोपात्तभावनाकर्तृसंख्यवत्
ŚlōVā.VAA.298cd: तस्माद्यस्य विवक्ष्येत प्रधानं धातुभिः क्रिया ||
ŚlōVā.VAA.299ab: स कर्ता गुणभूतान्यव्यापारे करणादिता
ŚlōVā.VAA.299cd: इतिकर्तव्यतांशेन सर्वेषां तेन सङ्गतिः ||
ŚlōVā.VAA.300ab: अवान्तरक्रियायोगात्प्रधानक्रियया सह
ŚlōVā.VAA.300cd: विकल्पप्रतिषेधादेर्विरोधो न च वस्तुना ||
ŚlōVā.VAA.301ab: अभावमेव नञ् प्राह वर्तमानादिकालिकम्
ŚlōVā.VAA.301cd: नामधात्वर्थयोगी च निषेधोऽन्यार्थभाग्भवेत् ||
ŚlōVā.VAA.302ab: तत्र वस्त्वन्तरोन्मुक्तं वस्त्वेवानुगुणं च तत्
ŚlōVā.VAA.302cd: आख्यातप्रत्ययैर्योगे निवृत्त्यर्थः प्रतीयते ||
ŚlōVā.VAA.303ab: तत्र चाज्ञातसन्दिग्धविपरीतार्थवारणम्
ŚlōVā.VAA.303cd: अस्ति नास्तीति सन्देहे पाक्षिकास्तित्बोधनम् ||
ŚlōVā.VAA.304ab: निवर्त्यते नञा, यद्वा नास्तितैवोच्यते सती
ŚlōVā.VAA.304cd: अव्युत्पन्नस्य तत्रैव जायते नास्तितामतिः ||
ŚlōVā.VAA.305ab: अस्तित्वमानिनः सैव वार्यते विपरीतधीः
ŚlōVā.VAA.305cd: अपूर्वाभावविज्ञानविरोधात्स्वयमेव तु ||
ŚlōVā.VAA.306ab: निवर्ततेऽस्तिताबुद्धिर्मृगतृष्णादिबुद्धिवत्
ŚlōVā.VAA.306cd: तच्चैतदनिषेधेऽपि स्थाण्वादावीदृगेव नः ||
ŚlōVā.VAA.307ab: तत्राप्यज्ञातसन्दिग्धविपरीतार्थबाधनात्
ŚlōVā.VAA.307cd: अभावस्य च वस्तुत्वे पुरस्तात्प्रतिपामिते ||
ŚlōVā.VAA.308ab: घटादितुल्यता तस्य, प्रतिषेधो न चाप्ययम्
ŚlōVā.VAA.308cd: विधायकैरसंयुक्तो न हि नञ् प्रतिषेधकः ||
ŚlōVā.VAA.309ab: अभावकथनं ह्येतन्नावश्यं प्राप्तिपूर्वकम्
ŚlōVā.VAA.309cd: न च शब्देन सद्भावस्तस्य चार्थस्य बोधितः ||
ŚlōVā.VAA.310ab: अस्तित्वाद्यनपेक्षं हि सामान्यं तेन गम्यते
ŚlōVā.VAA.310cd: अस्तिशब्दप्रयोगोऽपि तेनैवात्रोपपद्यते ||
ŚlōVā.VAA.311ab: जातेरस्तित्वनासित्वे न च कश्चिद्विवक्षति
ŚlōVā.VAA.311cd: नित्यत्वाल्लक्ष्यमाणाया व्यक्तेस्ते हि विशेषणे ||
ŚlōVā.VAA.312ab: तेनात्र न विरोधित्वं श्रुत्या पूर्वोक्तया नञः
ŚlōVā.VAA.312cd: यत्राप्यस्तीत्युपादाय प्रयुज्येरन्नञादयः ||
ŚlōVā.VAA.313ab: तत्र तस्यापवादत्वात्पूर्वज्ञानोपमर्दनम्
ŚlōVā.VAA.313cd: अस्तित्वं वा सदेवात्र स्मर्यते पूर्वलक्षितम् ||
ŚlōVā.VAA.314ab: अभावोत्तरकालं स्याद्विशेषे तद्विवक्षिते
ŚlōVā.VAA.314cd: विधिना युज्यते यत्र न हन्यान्न पिबेदिति ||
ŚlōVā.VAA.315ab: तत्राभावार्थता नैव स्वयं सो रुणद्धि हि
ŚlōVā.VAA.315cd: अन्यथैव प्रवर्त्तन्ते भावाभावधियोऽपराः ||
ŚlōVā.VAA.316ab: व्यवस्थितबहिर्वस्तुपरिच्छेदफलात्मिकाः
ŚlōVā.VAA.316cd: अन्यथानागतोत्पाद्यभावप्रेरणवारिका ||
ŚlōVā.VAA.317ab: अन्तःसङ्कल्पमूलात्मा वृत्तिर्विधिनिषेधयोः
ŚlōVā.VAA.317cd: विकल्पोऽप्यनयोरेव विषयेषु प्रवर्त्तते ||
ŚlōVā.VAA.318ab: प्राप्तेषु प्रतिषेधार्थमप्राप्तेषु विधित्सया
ŚlōVā.VAA.318cd: युगपच्च विरुद्धार्थप्रतिपत्तेरसम्भवः ||
ŚlōVā.VAA.319ab: पर्यायेण कदा चित्तु का चिद्वृत्तिर्भविष्यति
ŚlōVā.VAA.319cd: प्राप्ताप्राप्तविकल्पस्तु नैवेष्टो लोकवेदयोः ||
ŚlōVā.VAA.320ab: न विकल्पार्थवाची तु वाशब्दो विषयान्तरे
ŚlōVā.VAA.320cd: स्थाणुर्वा पुरुषो वेति याति तिष्ठति वेत्ययम् ||
ŚlōVā.VAA.321ab: सन्देहकथनार्थः स्यान्न हि वस्तु विकल्पते
ŚlōVā.VAA.321cd: विषये बाह्य एवैवं प्रतिषेधादिसम्भवः ||
ŚlōVā.VAA.322ab: न हि तत्सम्भवः कश्चिद्ज्ञाने स्वरसभङ्गिनि
ŚlōVā.VAA.322cd: ज्ञानं यत्तावदुत्पन्नं नानुत्पनं तदिष्यते ||
ŚlōVā.VAA.323ab: विनाशेऽपि समानत्वं सत्यमिथ्यावबोधयोः
ŚlōVā.VAA.323cd: बाह्यार्थवादिनस्त्वर्थे यज्ज्ञानं जायतेऽन्यथा ||
ŚlōVā.VAA.324ab: तन्मिथ्यात्वोपसंख्यानात्पूर्वबधादिसम्भवः
ŚlōVā.VAA.324cd: तत्रापि तु न तद्रूपं बाध्यते न च बोध्यते ||
ŚlōVā.VAA.325ab: अर्थज्ञानादिरूपात्तु फलतो विप्रयुज्यते
ŚlōVā.VAA.325cd: प्रतिभानेकधा पुन्सां यद्यप्यर्थेषु जायते ||
ŚlōVā.VAA.326ab: तथापि बाह्य एवार्थस्तस्य वाक्यस्य चेष्यते
ŚlōVā.VAA.326cd: वाक्यप्रयोजनत्वेन जन्यत्वेनाथ वा यदि ||
ŚlōVā.VAA.327ab: उच्यते प्रतिभाप्यर्थो न नः किञ् चिद्विरुध्यते
ŚlōVā.VAA.327cd: शब्दाद्युत्थापितैर्ज्ञानैरात्मांशग्रहणाक्षमैः ||
ŚlōVā.VAA.328ab: यद्बाह्यमाप्यते वस्तु स त्वर्थः पारमार्थिकः
ŚlōVā.VAA.328cd: प्रत्यक्षव्यतिरिक्तं तु विज्ञानमुपवर्णितम् ||
ŚlōVā.VAA.329ab: त्रिकालविषयं यस्मादसन्निधिरदूषणम्
ŚlōVā.VAA.329cd: अनेकाकारता यापि शूरभीरुधियं प्रति ||
ŚlōVā.VAA.330ab: वासनानुग्रहात्सोक्ता कुणपादिमतेरिव
ŚlōVā.VAA.330cd: भावनैव च वाक्यार्थः सर्वत्राख्यातवत्तया ||
ŚlōVā.VAA.331ab: अनेकगुणजात्यादिकारकार्थानुरञ्जिता
ŚlōVā.VAA.331cd: एकयैव तु बुद्ध्यासौ गृह्यते चित्ररूपया ||
ŚlōVā.VAA.332ab: पदार्थाऽऽहितसंस्कारचित्रपिण्डप्रसूतया
ŚlōVā.VAA.332cd: पदार्थपदबुद्धीनां संसर्गस्तदपेक्षया ||
ŚlōVā.VAA.333ab: पदव्यवधिना चैषां नासंसर्गो भविष्यति
ŚlōVā.VAA.333cd: तुल्यकक्षो ह्यसम्बन्धी व्यवधातेति कीर्त्यते ||
ŚlōVā.VAA.334ab: अङ्गत्वात्तु पदैर्न स्यादङ्गिव्यवधिकल्पना
ŚlōVā.VAA.334cd: एकस्मिंश्च गृहीतेऽर्थे सोपायोऽन्योऽप्यपेक्ष्यते ||
ŚlōVā.VAA.335ab: अपेक्ष्या च सर्वोऽसौ सम्बन्धं प्रतिपद्यते
ŚlōVā.VAA.335cd: पदानामपि सम्बन्ध एवं वाक्येषु सिध्यति ||
ŚlōVā.VAA.336ab: पदार्थपूर्वकस्तस्माद्वाक्यार्थोऽयमवस्थितः
ŚlōVā.VAA.336cd: अर्थरूपमिवापन्नं वाक्यं वाक्यस्य वाक्यस्य गोचरः ||
ŚlōVā.VAA.337ab: नेष्यते न ह्यभेदेन वृत्तिरस्तीति साधितम्
ŚlōVā.VAA.337cd: प्रसङ्गिकादि यत्कार्यं पदार्थोपनिबन्धनम् ||
ŚlōVā.VAA.338ab: आकाङ्क्षाविदितप्रश्नौ यौ च दृष्टौ पिकादिषु
ŚlōVā.VAA.338cd: असत्यं तद्, अपोद्धृत्य न चैवं कल्प्यिष्यति ||
ŚlōVā.VAA.339ab: शशशृङ्गाद्यपोद्धृत्य वाक्यार्थो न हि दृश्यते
ŚlōVā.VAA.339cd: असत्यैर्गम्यमानेऽर्थे सत्यता नेत्युदाहृतम् ||
ŚlōVā.VAA.340ab: स्वरूपेणासतो दृष्टं नोपायत्वं हि कस्य चित्
ŚlōVā.VAA.340cd: अवाचकत्वं वाक्यस्य तद्भूतानामितीरितम् ||
ŚlōVā.VAA.341ab: हेतुः स्यात्तन्निमित्तत्म्, मूलं वार्थस्य कथ्यते
ŚlōVā.VAA.341cd: पदार्थमूलको ह्येष न भ्रान्तिरिति गम्यताम् ||
ŚlōVā.VAA.342ab: साक्षाद्यद्यपि कुर्वन्ति पदार्थप्रतिपादनम्
ŚlōVā.VAA.342cd: वर्णास्तथापि नैतस्मिन्पर्यवस्यन्ति निष्फले ||
ŚlōVā.VAA.343ab: वाक्यार्थमितये तेषां प्रवृत्तौ नान्तरीयकम्
ŚlōVā.VAA.343cd: पाके ज्वालेव काष्ठानां पदार्थप्रतिपादनम् ||
ŚlōVā.VAA.344ab: प्रयोजनतया चैषामर्थमिच्छन्ति भावनाम्
ŚlōVā.VAA.344cd: क्रियार्थेनेति तेनाह समाम्नायप्रयोजनम् ||
ŚlōVā.VAA.345ab: शुक्लो गौरिति वाक्यार्थवाक्ययोर्यदुदाहृतम्
ŚlōVā.VAA.345cd: सम्बन्धकथनार्थं तन्न ज्ञेयं पारमार्थिकम् ||
ŚlōVā.VAA.346ab: न हि प्रयोजनापेतं वाक्यमुच्चार्यते क्व चित्
ŚlōVā.VAA.346cd: प्रयोजनक्षमं नापि पदमाख्यातवर्जितम् ||
ŚlōVā.VAA.347ab: गौरश्व इति वा श्रुत्या यद्गोत्वाद्यवबोधितम्
ŚlōVā.VAA.347cd: विशेषे यदि तन्न स्यात्तत्र स्याच्छ्रुतिबाधनम् ||
ŚlōVā.VAA.348ab: जातिव्यक्ती गृहीत्वैव वयं तु श्रुतिलक्षिते
ŚlōVā.VAA.348cd: कृष्णादि यदि मुञ्चामः का श्रुतिस्तत्र बाध्यते ||
ŚlōVā.VAA.349ab: लक्षणातोऽपि परतो यः सन्देहः प्रवर्त्तते
ŚlōVā.VAA.349cd: का नाम पीड्यते तत्र शुक्लश्रुत्या निवर्तते ||
ŚlōVā.VAA.350ab: अगृह्णतस्तु शुक्लत्वं श्रुतिस्ते बाध्यतेतराम्
ŚlōVā.VAA.350cd: अस्य वाक्यमसम्बद्धं सर्वमेवाप्रयोजनम् ||
ŚlōVā.VAA.351ab: वाक्यार्थोऽपीति भाष्येण सोल्लुण्ठमभिधीयते
ŚlōVā.VAA.351cd: न सर्वत्रेत्यनेनापि क्व चित्सा नेत्यवोचत ||
ŚlōVā.VAA.352ab: प्रकृत्यर्थानुरक्तायां बुद्धौ निपतता ध्रुवम्
ŚlōVā.VAA.352cd: कर्मादीनां विशेष्यत्वमिति का वा श्रुतिर्भवेत् ||
ŚlōVā.VAA.353ab: प्रकृतिप्रत्ययौ नापि प्रयुज्येते च केवलौ
ŚlōVā.VAA.353cd: येन युष्मदभिप्रेता श्रुतिर्लभ्येत कर्हि चित् ||
ŚlōVā.VAA.354ab: यत्रापि नाम दृश्येते देवलावधुनादिववत्
ŚlōVā.VAA.354cd: तत्राप्यन्यार्थसंयुक्ताविति पूर्वं निरूपितम् ||
ŚlōVā.VAA.355ab: अयमेव विशेषश्च कथ्यते पदवाक्ययोः
ŚlōVā.VAA.355cd: अर्थवद्भागतुल्यत्वे प्रकृतिप्रत्ययार्थतः ||
ŚlōVā.VAA.356ab: दृष्टा यथा हि साकाङ्क्षाः पदार्थाः केवलाः क्व चित्
ŚlōVā.VAA.356cd: स्वातन्त्र्येण गृहीताश्च विशीष्टार्थावबोधकाः ||
ŚlōVā.VAA.357ab: प्रकृतिप्रत्ययौ नैवं कदा चिदपि लक्षितौ
ŚlōVā.VAA.357cd: प्रकृत्यर्थानुरक्तो हि प्रत्ययार्थः सदेष्यते ||
ŚlōVā.VAA.358ab: पश्यतः श्वेतिमारूपं ह्रेषाशब्दं च शृण्वतः
ŚlōVā.VAA.358cd: खुरनिक्षेपशब्दं च श्वेतोऽश्वो धावतीति धीः ||
ŚlōVā.VAA.359ab: दृष्टा वाक्यविनिर्मुक्ता न पदार्थैर्विना क्व चित्
ŚlōVā.VAA.359cd: मानसादित्यतो नास्य वाक्याग्रहणमुत्तरम् ||
ŚlōVā.VAA.360ab: मानसेनापराधेन पदार्थान्ये न गृह्णते
ŚlōVā.VAA.360cd: ते तद्वाक्यं गृहीत्वापि नार्थं गृह्णन्ति कर्हि चित् ||
ŚlōVā.VAA.361ab: वाक्येन तेन नोच्येत वाक्यार्थोऽन्यैर्निरूपणात्
ŚlōVā.VAA.361cd: तच्छ्रुतावप्यबोधाद्वा पलाशेनेव वृक्षता ||
ŚlōVā.VAA.362ab: वर्णा वा न ब्रुवन्त्येनं तत्सम्बन्ध्यर्थबोधनात्
ŚlōVā.VAA.362cd: सत्त्वेऽप्यगमकत्वाद्वा वृक्षत्वमिव शिंशपा ||
ŚlōVā.VAA.363ab: पदार्था गमयन्त्येतं प्रत्येकं संशये सति
ŚlōVā.VAA.363cd: सामस्त्ये निर्णयोत्पादात्स्थाणुमूर्द्धस्थकाकवत् ||
ŚlōVā.VAA.364ab: तदभावाप्रतीतेर्वा तद्गम्योऽयं भविष्यति
ŚlōVā.VAA.364cd: श्रोत्राभावाप्रतीतेर् हि श्रौत्रं शब्दं प्रचक्षते ||
ŚlōVā.VAA.365ab: सम्बन्धाकरणन्यायाद्वक्तव्या वाक्यनित्यता
ŚlōVā.VAA.365cd: सङ्घातत्वस्य वक्तव्यमीदृशं प्रतिसाधनम् ||
ŚlōVā.VAA.366ab: वेदस्याध्ययनं सर्व गुर्वध्ययनपूर्वकम्
ŚlōVā.VAA.366cd: वेदाध्ययनवाच्यत्वादधुनाध्ययनं यथा ||
ŚlōVā.VAA.367ab: भारतेऽपि भवेदेवं कर्तृस्मृत्या तु बाध्यते
ŚlōVā.VAA.367cd: वेदेऽपि तत्स्मृतिर्या तु सार्थवादनिबन्धना ||
ŚlōVā.VAA.368ab: पारम्पर्येण कर्तारं नाध्येतारः स्मरन्ति हि
ŚlōVā.VAA.368cd: तेषामनेवमात्मत्वाद्भ्रान्तिः सेति च वक्ष्यते ||
ŚlōVā.VAA.369ab: तेषु च ध्रियमाणेषु न मूलान्तरकल्पना
ŚlōVā.VAA.369cd: तथा ह्यद्यतनस्यापि ते कुर्वन्तीदृशीं मतिम् ||


---------------------------------------------------------------------
[वेदपौरुषेयताधिकरण (व्प)]

ŚlōVā.VPA.1ab: वचनान्तरसाधर्म्यात्कर्तुः सामान्यसम्प्लवे
ŚlōVā.VPA.1cd: समाख्यया विशेषोऽयं कठादिरवधार्यते ||
ŚlōVā.VPA.2ab: अनपेक्षत्वसूत्रे या रूपात्कृतकतोदिता
ŚlōVā.VPA.2cd: वेदे सा दृश्यते स्पष्टा कृतकार्थाभिधायिनि ||
ŚlōVā.VPA.3ab: स्मृतिप्रयोजनाभावात्कर्तृमात्रेऽनपेक्षिते
ŚlōVā.VPA.3cd: सामान्यसिद्ध्यपेक्षत्वान्न समाख्या नियामिका ||
ŚlōVā.VPA.4ab: अन्यथाप्युपपन्नत्वादियं प्रवचनादिना
ŚlōVā.VPA.4cd: न शक्ता कर्तृमूलाय, प्रोक्ते च स्मरणं स्थितम् ||
ŚlōVā.VPA.5ab: श्रुत्यादेर्दुर्बला चासौ न शक्ता तानि बाधितुम्
ŚlōVā.VPA.5cd: अङ्गभूयांसमेकेयं शब्दराशिं न बाधते ||
ŚlōVā.VPA.6ab: कामं वा निर्निमित्तेयं शाखामेकां वदिष्यति
ŚlōVā.VPA.6cd: श्रुतिसामान्यमात्रं हि नात्र दण्डेन वायते ||
ŚlōVā.VPA.7ab: सति साधारणत्वे वा सम्भवेन विशेषणम्
ŚlōVā.VPA.7cd: यथा वैरूपसामेति सत्तयैव प्रतीयते ||
ŚlōVā.VPA.8ab: अव्यासङ्गि च सर्वेषु प्रवक्तृत्वं कठादिषु
ŚlōVā.VPA.8cd: तेनैकव्यपदेश्यत्वं लक्ष्यते डित्थमातृवत् ||
ŚlōVā.VPA.9ab: अन्यैस्तुल्येऽपि सम्बन्धे यत्तैर्न व्यपदिश्यतेम्
ŚlōVā.VPA.9cd: न ह्येष कर्तृसंस्कारः पारार्थ्ये चैक इष्यते ||
ŚlōVā.VPA.10ab: विद्यमाननिमित्तं च कथ्यते, नासतः क्रिया
ŚlōVā.VPA.10cd: साधारणं च तीर्थादि केन चिद्व्यपदिश्यते ||
ŚlōVā.VPA.11ab: यदि चापौरुषेय्येषा नानित्यप्रतिपादिनी
ŚlōVā.VPA.11cd: पौरुषेय्यास्तु सत्यत्वं कथमध्यवसीयते ||
ŚlōVā.VPA.12ab: नित्यमेव निमित्तं वा कठत्वं जातिरस्ति नः
ŚlōVā.VPA.12cd: काठकादिप्रवृत्त्यर्थं व्यावृत्तं चरणान्तरात् ||
ŚlōVā.VPA.13ab: अनित्यार्थाभिधायित्वं स्वयमेवैष मुञ्चति
ŚlōVā.VPA.13cd: नित्यानित्यविकल्पेन वेदस्तादर्थ्यवर्जनात् ||
ŚlōVā.VPA.14ab: नित्यस्य नित्य एवार्थः कृतकस्याप्रमाणता
ŚlōVā.VPA.14cd: उन्मत्तवचनत्वं तु पूर्वमेव निराकृतम् ||
ŚlōVā.VPA.15ab: इति प्रमाणत्वमिदं प्रसिद्धं युक्त्येह धर्मं प्रति चोदनायाः
ŚlōVā.VPA.15cd: अतः परं तु प्रविभज्य वेदं त्रेधा ततो वक्ष्यति यस्य योऽर्थः ||

